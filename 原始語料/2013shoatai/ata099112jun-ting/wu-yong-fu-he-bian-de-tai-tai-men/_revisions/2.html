<html><head><title>&#24043;&#27704;&#31119;-&#27827;&#37002;&#30340;&#22826;&#22826;&#20497; (Version 2)</title></head><body><div class="hentry webpage" id="https://sites.google.com/feeds/content/site/2013shoatai/3004664714520619375"><h3><span class="entry-title">&#24043;&#27704;&#31119;-&#27827;&#37002;&#30340;&#22826;&#22826;&#20497;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><font face='arial, sans-serif'><span lang='EN-US'> <font color='#000000'> </font></span><font color='#000000'>「今仔日天氣真好。」一个年歲大概三十歲左右，體格大箍、充滿氣力的太太笑咧佮鬥陣咧河邊洗衫的一群太太講話。「這真正是洗曝衫仔褲的好天氣。恁看，我洗甲歸身軀汗。」伊挺起胸坎，用手䘼拭額頭頂的汗。然後轉焦拄洗好的面巾，挺起<span lang='EN-US'><span style='text-decoration:none' lang='EN-US'>尻脊骿</span></span>佇胸坎拭起來。伊的胸坎特別肉感，對衫看起來是圓滾滾的一大片。</font></font></p>

<p><font face='arial, sans-serif' color='#000000'><span lang='EN-US'>  </span>「嗯，天氣真正是袂<span lang='EN-US'><span lang='EN-US'>䆀</span></span>。」其中一个女人笑笑咧應，一面大力的咧<span lang='EN-US'><span style='font-size:11.5pt;text-decoration:none' lang='EN-US'>挼</span></span>衫。河水去予日頭照有<font size='2'>閃閃爍爍</font>的光，流過<span lang='EN-US'><span style='font-size:11.5pt;text-decoration:none' lang='EN-US'>跤</span></span>邊，閣<span lang='EN-US'><span style='font-size:11.5pt;text-decoration:none' lang='EN-US'>沓沓仔</span></span>擴展開去，流甲水濟的所在，水的紋路四散，閃出星光。遐的查某人的影映照佇水內，隨著水的紋路搖來搖去，結實的跤腿，佇水中變成兩截。</font></p>

<p><font face='arial, sans-serif' color='#000000'><span lang='EN-US'>  </span>「今仔日洗的衫遮爾濟喔<span lang='EN-US'>!</span>」肥太太甲垃圾衫泡入去水裡，一邊越頭佮其他的查某人講話。伊笑咪咪，面上有同情佮趣味的兩種表情，佮今仔日清氣的天<span lang='EN-US'><span style='font-size:11.5pt;text-decoration:none' lang='EN-US'>仝</span></span>款。</font></p>

<p><font face='arial, sans-serif' color='#000000'><span lang='EN-US'>  </span>「遮爾濟，洗一个早起嘛洗袂了<span lang='EN-US'>?</span>」</font></p>

<p><font face='arial, sans-serif' color='#000000'><span lang='EN-US'>  </span>「嗯，今仔日是有較濟淡薄。昨昏我有代誌無出來洗，頂日閣落雨，所以積甲一大堆，加上囡仔又閣濟。」洗一大堆个婦人人吐一个氣，無啥物氣力的應。親像去予家事、囡仔磨甲無力的模樣。</font></p>

<p><font face='arial, sans-serif' color='#000000'><span lang='EN-US'>  </span>「照顧囡仔實在是真無簡單，才一下子無看見，衫就馬上就舞甲癩</font><img style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:15px;line-height:20px' src='http://twblg.dict.edu.tw/holodict_new/fontPics/F5E7.gif' border='0'/><span style='color:rgb(0,0,0);font-family:arial,sans-serif;line-height:1.6;font-size:10pt'>爛癆。」講話的是一个少年的婦人人，才二十七歲已經晟養五、六的囡仔瘦卑巴的查某人，予囡仔折磨甲真忝的模樣，伊無歡喜的講。</span></p>

<p><font face='arial, sans-serif' color='#000000'><span lang='EN-US'>  </span>「是無毋著，囡仔確是誠煩。總是愛耍塗，耍甲歸頭歸面，歸身軀胡垃圾。」肥太太家己無囡仔，對別人</font><img style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:15px;line-height:20px' src='http://twblg.dict.edu.tw/holodict_new/fontPics/F523.gif' border='0'/><span style='color:rgb(0,0,0);font-family:arial,sans-serif;line-height:1.6;font-size:10pt'>五、六個囡仔是感覺誠佩服，因為傳統的觀念，伊家己當然嘛希望會當有囡仔通予飼。</span></p>

<p><font face='arial, sans-serif' color='#000000'><span lang='EN-US'>  </span>「就是講嘛。實在是<span lang='EN-US'>……</span>。」洗真濟衫的查某人敢若有講袂了的委屈。</font></p>

<p><font face='arial, sans-serif' color='#000000'><span lang='EN-US'>  </span>「毋過雖然按呢講，有辛苦嘛是有快樂啊。等大漢阿，學著好的學問，有一个好的成就，彼是偌予人欣羨的代誌阿。」彼个三十歲出頭的肥查某按呢講，目睭無看任何人。</font></p>

<p><font face='arial, sans-serif' color='#000000'><span lang='EN-US'>  </span>或是按呢講，毋過阮兜嘛無加的錢通予予囡仔去學校讀冊，共囡仔晟養大漢就已經足勉強阿。阮頭家雖然逐工出外作工課，毋過趁無偌濟，而且嘛要留一寡仔錢無張持的時通予用，飼五、六个囡仔實在是真無簡單<span lang='EN-US'>……</span>。瘦卑巴的查某人一直<span style='font-size:11.5pt'>幌</span>頭，直直的講伊的苦衷。</font></p></div></td></tr></tbody></table></div></div><br /><small>Updated on <abbr class="updated" title="2013-05-06T14:12:33.226Z">&#20116;&#26376; 6, 2013</abbr> by <span class="author"><span class="vcard"><a class="fn" href="mailto:j19911002@gmail.com">&#35449;&#37406;&#23159;</a></span></span> (<a href="../history.html">Version <span class="sites:revision">2</span></a>)</small><br /></div></div></body></html>