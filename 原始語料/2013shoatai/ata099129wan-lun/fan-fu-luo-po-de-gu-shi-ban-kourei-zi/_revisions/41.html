<html><head><title>&#30058;&#23142;&#32645;&#23110;&#30340;&#25925;&#20107;&#65293;&#22338;&#21475;&#12428;&#12356;&#23376; (Version 41)</title></head><body><div class="hentry webpage" id="https://sites.google.com/feeds/content/site/2013shoatai/6720374928208751546"><h3><span class="entry-title">&#30058;&#23142;&#32645;&#23110;&#30340;&#25925;&#20107;&#65293;&#22338;&#21475;&#12428;&#12356;&#23376;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>
<p style='TEXT-ALIGN:center' align='center'><font size='4' color='#000000'><span style='FONT-FAMILY:標楷體' lang='JA'>華麗島的冒險：（番婦羅婆的故事）－坂口れい子</span></font></p>
<p style='TEXT-ALIGN:right' align='right'><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'>ATA099129</span><span style='FONT-FAMILY:標楷體'>羅婉綸</span></font></span></p>
<div style='TEXT-ALIGN:left'><span style='COLOR:rgb(0,0,0)'><span style='FONT-FAMILY:標楷體;FONT-SIZE:13.5pt' lang='EN-US'>2013.04.23</span><span style='FONT-FAMILY:標楷體;FONT-SIZE:13.5pt'>小說翻寫<br/><br/></span></span></div>
<div style='TEXT-INDENT:24pt'><font size='4'><span style='FONT-FAMILY:標楷體'><font color='#000000'>「老實講，我嘛毋是真清楚羅婆的故事。雖然我捌看過伊，嘛有伊的相片佮紀錄，毋</font><font color='#ff0000'>過</font><font color='#000000'>像按呢講這款</font><span style='BACKGROUND-COLOR:white;COLOR:rgb(0,0,0)'>無清無楚</span><font color='#000000'>的代誌，我感覺毋是真好啦。」</font></span></font></div>
<div><font size='4'><span style='FONT-FAMILY:Times New Roman,serif;COLOR:rgb(0,0,0)' lang='EN-US'>        </span><span style='FONT-FAMILY:標楷體;COLOR:rgb(0,0,0)'>對（</span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>uì</span><span style='FONT-FAMILY:標楷體'><font color='#000000'>）台灣台中州能高郡番地中原來的</font><span style='BACKGROUND-COLOR:rgb(255,255,255);COLOR:rgb(0,0,0)'><span style='BACKGROUND-IMAGE:none;BACKGROUND-REPEAT:repeat'>番婦人</span></span><font color='#000000'>哈彩，用一種責備的口氣對我講，好親像我捌見過羅婆幾若百改，親像我毋是無清楚伊的代誌，只是我連想攏無欲去想仝款。了後連我嘛感覺因為家己定定去袂記代誌，無</font><font color='#ff0000'>的</font><font color='#000000'>確（</font></span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>bô tik khak</span><span style='FONT-FAMILY:標楷體'><font color='#000000'>）真正是我袂記得呢。</font><span style='BACKGROUND-COLOR:yellow'><font color='#000000'>雖然我佇心內底直直走</font><font color='#000000'>揣</font></span><span style='BACKGROUND-COLOR:white;COLOR:rgb(0,0,0)'>，</span><font color='#000000'>想欲發現任何參</font><span style='BACKGROUND-COLOR:rgb(255,255,255);COLOR:rgb(0,0,0)'><span style='BACKGROUND-IMAGE:none;BACKGROUND-REPEAT:repeat'>番婦人</span></span><font color='#000000'>羅婆有關係的字詞，毋</font><font color='#ff0000'>過</font><font color='#000000'>煞連一點仔相關的記持攏無。一問著羅婆到底是啥物時陣</font><font color='#9900ff'>出生</font><font color='#000000'>、啥物時陣死的，哈彩著親像真不滿，規个面臭臭，講：「啥物人，佇啥物時陣</font><font color='#9900ff'>出生</font><font color='#000000'>、啥物時陣死的，參伊的一生一點仔關係都攏無。」親像咧恥笑我的無知。</font></span></font></div>
<div><font size='4'><span style='FONT-FAMILY:Times New Roman,serif;COLOR:rgb(0,0,0)' lang='EN-US'>      </span><span style='FONT-FAMILY:標楷體;COLOR:rgb(0,0,0)'>「內地來的人，定定互相表明家己是佗一縣佗一郡佗一村的人，阿爸是啥人阿母是啥人，直直講</span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>in</span><span style='FONT-FAMILY:標楷體'><font color='#000000'>祖公的代誌。但是，佇咧後壁又閣笑人是一个流浪到台灣番地的跤數，毋知真正是對佗來，欲去佗位。煞落來，又閣開始咧算血統。人是家己一个人來到遮的世界上的，這才是上重要的，講起來，就算講老爸減一</font><font color='#ff0000'>蕊</font><font color='#000000'>目</font><font face='' color='#ff0000'>睭</font><font color='#000000'>老母跛一支跤，嘛無啥物意義。」哈彩一直對我講。</font></span></font></div>
<div> </div>
<div><font size='4'><span style='FONT-FAMILY:Times New Roman,serif;COLOR:rgb(0,0,0)' lang='EN-US'>      </span><span style='FONT-FAMILY:標楷體'><font color='#000000'>「原來是按呢，你講了著</font><font color='#000000'>，這參羅婆的爸母無關係，但是參</font><font color='#000000'>我講伊差不多佇啥物時陣出生嘛無要緊嘛。」我共哈彩纏（</font></span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>tînn</span><span style='FONT-FAMILY:標楷體;COLOR:rgb(0,0,0)'>）牢牢（</span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>tiâu</span><span style='FONT-FAMILY:標楷體;COLOR:rgb(0,0,0)'>）。</span></font></div>
<p><font size='4'><span style='FONT-FAMILY:Times New Roman,serif;COLOR:rgb(0,0,0)' lang='EN-US'>      </span><span style='FONT-FAMILY:標楷體'><font color='#000000'>「番地無用年號嘛無用紀元。干焦聽講羅婆</font><font color='#9900ff'>出生</font><font color='#000000'>佇某一个滿月的暗暝，就佇馬赫坡社的細間仔厝內底。」哈彩真冷淡。</font></span></font></p>
<div><font size='4'><span style='FONT-FAMILY:Times New Roman,serif;COLOR:rgb(0,0,0)' lang='EN-US'>      </span><span style='FONT-FAMILY:標楷體'><font color='#000000'>「</font><font color='#ff0000'>若</font><font color='#000000'>按呢佇昭和五年霧社事件發生的時陣，伊是幾歲咧？」</font><span style='BACKGROUND-COLOR:yellow;COLOR:rgb(0,0,0)'>我為我的記持來問伊。</span></span></font></div>
<div><font size='4'><span style='FONT-FAMILY:Times New Roman,serif;COLOR:rgb(0,0,0)' lang='EN-US'>      </span><span style='FONT-FAMILY:標楷體'><font color='#000000'>「咱講落去妳就會知矣，遐著急，干</font><font color='#ff0000'>焦</font></span></font><font size='4'><span style='FONT-FAMILY:標楷體'><font color='#000000'>會曉拍觸衰（</font></span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>phah-tshik-sue</span><span style='FONT-FAMILY:標楷體;COLOR:rgb(0,0,0)'>）。大概來講，講故事若是干焦予聽眾感覺趣味，是真無聊的。聽眾嘛應該愛拍<font color='#ff0000'>拚</font></span><span style='FONT-FAMILY:標楷體;COLOR:rgb(0,0,0)'>予講話的人去深入討論的話題，入去享受的情境，煞落來創造你我相做伙的世界。親像妳按呢一直問完全無幫贊的代誌，拍斷我的</span><span style='FONT-FAMILY:標楷體'><font color='#9900ff'>興致</font></span><span style='FONT-FAMILY:標楷體;COLOR:rgb(0,0,0)'>，一點仔嘛無想著我的感覺，予人真受</span><span style='FONT-FAMILY:標楷體;COLOR:rgb(0,0,0)'>氣。」</span></font></div>
<div><font size='4'><span style='FONT-FAMILY:Times New Roman,serif;COLOR:rgb(0,0,0)' lang='EN-US'> <span>      </span></span><span style='FONT-FAMILY:標楷體'><font color='#000000'>我</font><font color='#ff0000'>連鞭</font><font color='#000000'>提出珍藏的小米酒，請伊啉酒</font><font color='#ff0000'>共</font><font color='#000000'>巴結。哈彩用伊腌臢（</font></span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>a-tsa</span><span style='FONT-FAMILY:標楷體;COLOR:rgb(0,0,0)'>）的手指頭仔直直抓伊頭殼額仔的刺花，講：「嗯，這是川中島社的<span style='BACKGROUND:yellow'>頭目（</span></span><span style='BACKGROUND-COLOR:yellow;FONT-FAMILY:Times New Roman,serif;COLOR:rgb(0,0,0)' lang='EN-US'>thâu-ba̍k</span><span style='BACKGROUND-COLOR:yellow;FONT-FAMILY:標楷體;COLOR:rgb(0,0,0)'>）</span><span style='FONT-FAMILY:標楷體;COLOR:rgb(0,0,0)'>送來的酒</span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>--</span><span style='FONT-FAMILY:標楷體;COLOR:rgb(0,0,0)'>乎（</span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>--honnh</span><span style='FONT-FAMILY:標楷體;COLOR:rgb(0,0,0)'>）」，真正像千里眼仝款。「其實我有看著布內提酒矸仔到恁厝來，哈哈哈</span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>……</span><span style='FONT-FAMILY:標楷體;COLOR:rgb(0,0,0)'>」伊發出參查埔人仝款的笑聲，一口氣真爽快的予酒入去嚨喉內底，紲落去用</span><span style='FONT-FAMILY:標楷體'><font color='#ff0000'>手面</font></span><span style='FONT-FAMILY:標楷體;COLOR:rgb(0,0,0)'>共<font color='#ff0000'>喙</font></span><span style='FONT-FAMILY:標楷體;COLOR:rgb(0,0,0)'>唇邊仔拭拭咧，才詳細仔去舐（</span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>tsn̄g</span><span style='FONT-FAMILY:標楷體;COLOR:rgb(0,0,0)'>）手面。</span></font></div>
<p><font size='4'><span style='FONT-FAMILY:Times New Roman,serif;COLOR:rgb(0,0,0)' lang='EN-US'><span>      </span></span><span style='FONT-FAMILY:標楷體;COLOR:rgb(0,0,0)'>「到底馬赫坡這个所在參中原敢有成？」我想欲</span><span style='FONT-FAMILY:Times New Roman,serif' lang='EN-US'><font color='#9900ff'>tshuā</font></span><span style='FONT-FAMILY:標楷體'><font color='#9900ff'>動</font><font color='#000000'>阮的談話，但是哈彩又閣無歡喜矣，規个面皺襞襞（</font></span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>jiâu-phé-phé</span><span style='FONT-FAMILY:標楷體;COLOR:rgb(0,0,0)'>），「中原？是按怎妳欲問中原？」</span></font></p>
<p><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>      </span></span><span style='FONT-FAMILY:標楷體'>「因為我嘛干焦知影中原啊。」我講。</span></font></span></p>
<p><font size='4'><span style='FONT-FAMILY:Times New Roman,serif;COLOR:rgb(0,0,0)' lang='EN-US'><span>      </span></span><span style='FONT-FAMILY:標楷體'><font color='#000000'>「啥物中原，馬赫坡是番社喔。妳講的中原雖然嘛有佮番人蹛做伙，毋</font><font color='#ff0000'>過</font><font color='#000000'>毋是番社，是叫做</font></span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>”</span><span style='FONT-FAMILY:標楷體;COLOR:rgb(0,0,0)'>移蹛地</span><span style='FONT-FAMILY:Times New Roman,serif;COLOR:rgb(0,0,0)' lang='EN-US'>”</span><span style='FONT-FAMILY:標楷體;COLOR:rgb(0,0,0)'>。移蹛地參番社是無仝的。」伊愈來愈火大，「太太，妳</span><span style='FONT-FAMILY:標楷體;COLOR:rgb(0,0,0)'>敢知影啥物叫做番社，番社就是番社，毋是啥物移蹛地。」</span></font></p>
<div><font size='4'><span style='FONT-FAMILY:Times New Roman,serif;COLOR:rgb(0,0,0)' lang='EN-US'><span>      </span></span><span style='FONT-FAMILY:標楷體;COLOR:rgb(0,0,0)'>伊愈講愈大聲，就親像伊對改良過的厝、處理好的田園、修補好的路等等攏完全無感情，毋管是啥物時陣，只要會當，伊就想欲轉去番社仝款。好運的是，佇咧一杯小米酒真緊流過規个身軀了後，哈彩微微仔咧醉矣，直直挲伊紅絳絳的</span><span style='FONT-FAMILY:標楷體;COLOR:rgb(0,0,0)'>頷頸，伸出喙舌咧</span><span style='FONT-FAMILY:標楷體'><font color='#000000'>舐伊的</font><font color='#ff0000'>喙</font><font color='#000000'>唇。</font></span></font></div>
<div><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>     </span></span><span style='FONT-FAMILY:標楷體'>「馬赫坡是番社內底的番社，」伊講：「妳想欲看彼塊大力石嗎？哎呀，就是彼个莫那魯道<span style='FONT-FAMILY:Times New Roman,serif' lang='EN-US'>in</span>厝頭前的大石頭啊！無毋<font size='4'>著</font>，就是彼塊，毋管用番刀刜（</span><span style='FONT-FAMILY:Times New Roman,serif' lang='EN-US'>phut</span><span style='FONT-FAMILY:標楷體'>）幾擺，嘛干焦幾粒仔石頭仔落落來爾爾。差不多參一个查埔人平懸，按怎搬嘛搬袂動。彼塊<font style='BACKGROUND-COLOR:#ffff00'>石板岩</font>的大力石啊。」伊閣再用囂俳的口氣按呢講。</span></font></span></div>
<div><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>      </span></span><span style='FONT-FAMILY:標楷體'>我心內想講這塊毋捌看過的大石頭真無簡單才予伊的感覺較好一寡，就真識相鬥點頭，了後真奇妙的是，彼塊殕色（</span><span style='FONT-FAMILY:Times New Roman,serif' lang='EN-US'>phú-sik</span><span style='FONT-FAMILY:標楷體'>）的大石頭嘛好親像輾（</span><span style='FONT-FAMILY:Times New Roman,serif' lang='EN-US'>liàn</span><span style='FONT-FAMILY:標楷體'>）到我的眼前倒咧。</span></font></span></div>
<div><font size='4'>    </font><span style='FONT-FAMILY:標楷體;FONT-SIZE:12pt'><span style='COLOR:rgb(0,0,0)'><font size='4'>「羅婆會佮意諾幹，就是佇伊簡單仔共大石頭扛去</font></span></span><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'>lí</span><span style='FONT-FAMILY:標楷體'>肩胛頭的時。」哈彩的目睭沙微沙微。「諾幹看著羅婆了後，伊的氣力變甲愈大。伊就是彼種戇頭。羅婆彼時閣傷過少年，諾幹就像竹雞仔仝款，迷戀美色，本來嘛無人叫伊展伊的氣力。代誌啊，有時就是遐爾仔拄好。」哈彩真感嘆（</span><span style='FONT-FAMILY:Times New Roman,serif' lang='EN-US'>kám-thàn</span><span style='FONT-FAMILY:標楷體'>）。</span></font></span><br/></div>
<div><span style='FONT-FAMILY:標楷體'>   <span style='COLOR:rgb(0,0,0)'><font size='4'> 「但是就佇咧羅婆看著諾幹共石頭夯起來的時，血水滴落來佇伊的跤。比<span style='BACKGROUND:yellow'>扶桑花</span>的紅閣較紅、閣較媠淡薄，共羅婆的跤染予紅紅。諾幹就按呢共石頭夯咧直直共看。有可能伊當咧想講羅婆是按呢得人疼。羅婆看著伊跤頂的血了後，規个面白蔥蔥，雖然伊的目睭猶閣<font size='4'>烏</font>光閃熾，毋過伊馬上就親像予人遏斷、蔫（</font></span></span><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'>lian</span><span style='FONT-FAMILY:標楷體'>）去的</span><span style='FONT-FAMILY:標楷體'>秮仔（</span><span style='FONT-FAMILY:Times New Roman,serif' lang='EN-US'>tai-á</span><span style='FONT-FAMILY:標楷體'>）莖，規个人倒倒落去。是諾幹共伊抱起來的。伊流汗共大力石囥轉去<span style='background-color:rgb(255,0,255)'>土</span>跤，隨走去羅婆身邊，共失去重量、親像番薯籤按呢荏身（</span><span style='FONT-FAMILY:Times New Roman,serif' lang='EN-US'>lám-sin</span><span style='FONT-FAMILY:標楷體'>）的羅婆身軀抱起來，走去馬赫坡番社南邊、濁水溪支流水流較弱的方向。</span><span style='FONT-FAMILY:標楷體' lang='JA'>頭擺來過メンス的查某囡仔，照風俗就愛黥面。</span><span style='FONT-FAMILY:標楷體'>羅婆是一个真好的查某囡仔，伊並無四界叫講伊無愛，伊乖乖仔接受黥面。替伊黥面的是馬赫坡人講霧社內技術上好、叫做布柯諾秘的老阿婆。彼个老阿婆是一个規个面攏是皺痕的查某人，雖然聽講伊較早是一个美人，毋閣嘛無人熟似布柯諾秘這个美人。</span><span style='FONT-FAMILY:標楷體'>」哈彩好親像無要無緊，一直講袂停。我想欲試看覓共問講有關美人的這件代誌是啥人講的。</span></font></span></div>
<div><span style='FONT-FAMILY:Times New Roman,serif'><span> </span></span><span style='COLOR:rgb(0,0,0)'><font size='4'><span style='FONT-FAMILY:標楷體'>  「嗯，是啥人講的咧？煞煞去啦，就是聽人講的啊。」哈彩停一下仔，「羅婆佇咧費時三工的黥面了後就破病矣，規个面攏紅絳絳。」</span></font></span></div>
<p><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>      </span></span><span style='FONT-FAMILY:標楷體'>我連鞭講，「等一<font size='4'>下</font>等一<font size='4'>下</font>，羅婆毋是一个真媠的番婦人？」</span></font></span></p>
<p><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>      </span></span><span style='FONT-FAMILY:標楷體'>「我欲講的是羅婆的故事，我無講欲講美人的故事。」</span></font></span></p>
<div><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>      </span></span><span style='FONT-FAMILY:標楷體'>我為伊理所當然（</span><span style='FONT-FAMILY:Times New Roman,serif' lang='EN-US'>lí-sóo-tong-jiân</span><span style='FONT-FAMILY:標楷體'>）的態度來緊張。「若按呢羅婆的面變甲按怎咧？」我問。</span></font></span></div>
<p><span style='COLOR:rgb(0,0,0)'><font size='4'><span style='FONT-FAMILY:標楷體'>   「因為羅婆是看著查埔人共大力石夯起來了後來變成查某人的查某囡仔，所以神明真受氣，黥面以後就來破病，佇咧十工有九个暗暝咧艱苦。伊的面結幾若層親像松仔皮的疕。疕一片一片仔落落來。尾仔共一片親像魚鱗（</span><span style='FONT-FAMILY:Times New Roman,serif' lang='EN-US'>hî-lân</span><span style='FONT-FAMILY:標楷體'>）的皮膚剝落來了後，病總算是好矣，但是一<span style='background-color:rgb(255,0,255)'>粒</span>目睭的皮膚</span><span style='FONT-FAMILY:標楷體'>萎</span><span style='FONT-FAMILY:標楷體'>萎</span><span style='FONT-FAMILY:標楷體'>去，目眉脫落去，<font size='4'>喙</font>唇定定哆囉哆嗦直直顫（</span><span style='FONT-FAMILY:Times New Roman,serif' lang='EN-US'>tshuah</span><span style='FONT-FAMILY:標楷體'>），唉，變做一張真可笑的面。」伊回答。</span></font></span></p>
<p><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>      </span></span><span style='FONT-FAMILY:標楷體'>「若按呢，羅婆對諾幹的初戀毋就去了了，真可憐</span></font></span><span style='COLOR:rgb(0,0,0)'><font size='4'><span style='FONT-FAMILY:標楷體'><span style='COLOR:rgb(0,0,0)'><font size='4'><span style='FONT-FAMILY:標楷體'>，</span></font></span>伊失戀矣。」我用一種恥笑的口氣講<font size='4'>耍</font>笑。</span></font></span></p>
<p><span style='COLOR:rgb(0,0,0)'><font size='4'><span style='FONT-FAMILY:標楷體'><font size='4'>    </font>哈彩的表情變較真奇妙，「內地人的心內才會按呢想，內地人遮个跤數共外表看做番薯咧剝皮仝款，感覺只有完美的表面才是上好的，只要有一點仔<font size='4'>烏</font>斑，就驚甲四界喝講有缺點、啥物百百空阿。當然，社會上的人對當事人嘛會比以前閣較冷淡，真正是足輕薄的。佇咧泰雅族的人來看，彼種的差別轉變實在予人想攏無，到底是佗位毋著？羅婆嘛<font size='4'>猶</font>閣是羅婆，抑無變成其他查某人。」伊<font size='4'>真</font>硬<font size='4'>氣</font></span><span style='FONT-FAMILY:標楷體'>。</span></font></span><span style='COLOR:rgb(0,0,0)'><font size='4'> </font></span></p>
<p><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>    </span></span><span style='FONT-FAMILY:標楷體'>共5頁<br/></span></font></span></p>   ---------------------------------------------------------------------------------------------------------------------------------------------------------------------------------------------------------------------<br/><span style='COLOR:rgb(0,0,0)'><span style='FONT-FAMILY:標楷體;FONT-SIZE:13.5pt' lang='EN-US'>2013.05.07</span><span style='FONT-FAMILY:標楷體;FONT-SIZE:13.5pt'>小說翻寫</span></span><br/><br/><span style='COLOR:rgb(0,0,0)'><font size='4'><span style='FONT-FAMILY:標楷體'>   「買賣物件干焦用外表來做判斷，一个人的價值嘛會變低，這實在真見笑。毋管羅婆的面是起若濟疧（</span><span style='FONT-FAMILY:Times New Roman,serif' lang='EN-US'>khî</span><span style='FONT-FAMILY:標楷體'>），羅婆嘛<font size='4'>猶</font>閣是羅婆，伊嘛是佮諾幹結婚。」紲落來哈彩看起來真歡喜，「<font size='4'>著</font>矣，無毋<font size='4'>著</font>，講著結婚，彼毋干焦是馬赫坡，彼真正會當講是霧社第一的婚禮阿！聽講莫那魯道佇咧後生塔達歐莫那彼陣的婚禮，對倉庫內底提出一个罈仔。<span style='FONT-FAMILY:Times New Roman,serif' lang='EN-US'>in</span>就用彼內底的酒來辦桌。」哈彩啉酒醉的目睭微微仔對刺花的深處</span><span style='FONT-FAMILY:Times New Roman,serif' lang='EN-US'>thí</span><span style='FONT-FAMILY:標楷體'>開。「彼場宴請辦了</span><span style='FONT-FAMILY:標楷體'>七工七暝，到尾矣逐个人的腰攏夯袂直矣。」</span></font></span><br/>    
<p><span style='COLOR:rgb(0,0,0)'><font size='4'><span style='FONT-FAMILY:標楷體'>  「酒宴我嘛捌看過。三百外个查埔查某凊彩坐佇教育所校園的草埔仔，用茶甌</span><span style='FONT-FAMILY:Times New Roman,serif' lang='EN-US'>kho̍k-kho̍k</span><span style='FONT-FAMILY:標楷體'>啉酒。」</span></font></span></p>
<div><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>      </span></span><span style='FONT-FAMILY:標楷體'>哈彩冷笑。「彼是啉酒，酒宴無遐爾無聊。無瞑無日一直啉，倒矣就睏，醒矣又閣繼續啉，酒宴期間工課嘛無做，厝嘛無轉，放屎放尿就佇咧酒宴位邊仔的草埔仔解決，五工了後邊仔攏是屎尿的氣味，</span></font></span><span style='COLOR:rgb(0,0,0)'><font size='4'><span style='FONT-FAMILY:標楷體'>四界攏是<span style='COLOR:rgb(0,0,0)'><font size='4'><span style='FONT-FAMILY:標楷體'><span style='COLOR:rgb(0,0,0)'><font size='4'><span style='FONT-FAMILY:標楷體'>彼號味</span></font></span></span></font></span>，攏散（</span><span style='FONT-FAMILY:Times New Roman,serif' lang='EN-US'>suánn</span><span style='FONT-FAMILY:標楷體'>）袂開。」哈彩展開伊減一齒的大喙，想欲睏的感覺攏無去矣。</span></font></span><font size='4'>  </font></div>
<p><span style='FONT-FAMILY:Times New Roman,serif'><span> </span></span><span style='COLOR:rgb(0,0,0)'><font size='4'><span style='FONT-FAMILY:標楷體'>  「諾幹是一个二十歲的勇健少年人，羅婆是一个十三歲得人疼的查某囡仔，</span><span style='FONT-FAMILY:Times New Roman,serif' lang='EN-US'>in</span><span style='FONT-FAMILY:標楷體'>兩个人就親像織布，白佮烏，有彼種相倚的媠。羅婆的頭頕垂（</span><span style='FONT-FAMILY:Times New Roman,serif' lang='EN-US'>tàm-suê</span><span style='FONT-FAMILY:標楷體'>）佇咧番薯田咧掘土的時，諾幹就佇咧附近的樹林仔內底逐野兔仔佮山貓。日頭落山的時，羅婆佇咧轉去番社的路頂挲麻索，諾幹像狗仔囝，佇咧伊的頭前後壁烏白傱。兩个人暗時仔佇咧細間厝的一个角落，鋪番布抱做伙睏。連月娘佮星佇天頂閃閃熾熾咧照細間厝的時攏特別細膩。」</span></font></span></p>
<p><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>        </span></span><span style='FONT-FAMILY:標楷體'>過無外久，囡仔生矣，霧社事件嘛發生矣，諾幹死矣，羅婆就變成未亡人（</span><span style='FONT-FAMILY:Times New Roman,serif' lang='EN-US'>bī-bông-jîn</span><span style='FONT-FAMILY:標楷體'>）矣。</span></font></span></p>
<p><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>    </span></span><span style='FONT-FAMILY:標楷體'>「佇咧無意識參有意識的邊界頂頭，正常參起痟之間，人毋管按怎嘛無法度照家己的意識來行，羅婆應該嘛是按呢乎？」我真急性，共問。</span></font></span></p>
<p><span style='COLOR:rgb(0,0,0)'><font size='4'><span style='FONT-FAMILY:Times New Roman,serif' lang='EN-US'><span>        </span></span><span style='FONT-FAMILY:標楷體'>真無意外，哈彩規个面雄雄烏去，罵：「今仔日無欲共妳講矣。妳阿，莫閣親像按呢無要無緊來犯這種予神明禁止的罪孽，佇咧別人講話進前插喙，破壞人的好興致。」伊紲落去講，「若是妳袂當較捌代誌一寡，予我好好仔講話，妳就會佇咧中央就拍斷我的話。神明若是按呢來對妳生氣，妳嘛袂好過。我另工閣會來，川中島社布內予妳的酒，妳上好莫予妳翁啉完。共彼當作是敬神酒好矣。」</span></font></span></p>
<div style='TEXT-INDENT:24pt'><span style='FONT-FAMILY:標楷體'><span style='COLOR:rgb(0,0,0)'><font size='4'> 毋知影幾歲的哈彩輕輕仔笑，褪赤跤跳落去阮兜的客廳轉去。原來伊無穿木屐就來矣。雖然佇浴間仔詳細洗跤洗了才入來阮兜，哈彩坐過的榻榻米嘛是閣有真深的臭跤液。我提布詳細共拭，真懷疑哈彩到底是人，抑是狐狸。伊坐過的<font size='4'>所在</font>發出親像動物彼種的臭味。雖然哈彩是人，毋閣伊的身軀有遮爾強的臭氣，所以佇我的心內，所有的番人是人類以外的人</font></span></span><span style='FONT-FAMILY:標楷體'><span style='COLOR:rgb(0,0,0)'><font size='4'><span style='FONT-FAMILY:標楷體'><span style='COLOR:rgb(0,0,0)'><font size='4'>，</font></span></span>按呢無好的觀念嘛變甲<font size='4'>閣較</font>清楚、<font size='4'>肯</font>定。詳細共想，哈彩絕對毋是用有條理的方式來講故事予我聽。我烏白湊，經過幻想參翻譯，根據大約所講的來整理故事的大概。想著哈彩到底是毋是狐狸的代誌，我來回鼻榻榻米，感覺我的思考攏<font size='4'>無</font>順利</font></span></span><span style='FONT-FAMILY:標楷體'><span style='COLOR:rgb(0,0,0)'><font size='4'><span style='FONT-FAMILY:標楷體'><span style='COLOR:rgb(0,0,0)'><font size='4'><span style='FONT-FAMILY:標楷體'><span style='COLOR:rgb(0,0,0)'><font size='4'>，</font></span></span></font></span></span>一定嘛參遐的臭味有關<font size='4'>係</font>。</font></span></span></div>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'> 暗時，隔壁的阿魯吉佇咧門口埕遐起火，<font size='4'>了</font>後跳一種真稀奇的雞仔舞。收收做伙的兩个跤頭趺，用兩支手牢牢共圍抱起來，向頭前向後壁、向倒爿向正爿，跳來跳去。共姿勢保持予好，面對暗時的天頂，向頂面雄雄跳起來有一公尺外，好親像咧舞爪仔跳舞的雞仔仝款。一目</span><span style='FONT-FAMILY:Times New Roman,serif' lang='EN-US'>nih</span><span style='FONT-FAMILY:標楷體'>仔，阿魯吉共喙用予尖尖，頭殼頂好親像生黃色參紅色的雞冠仔，予人一種真<span style='BACKGROUND-COLOR:rgb(255,255,255)'><span style='BACKGROUND-IMAGE:none;BACKGROUND-REPEAT:repeat'>奇妙</span></span>的感覺。我提一杯布內的小米酒做回禮。阿魯吉手提酒杯，果然是像哈彩仝款，一改就共啉予焦。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>「嗯，跳<font size='4'>甲</font>真好。」阮翁講。雖然伊有行到門口埕，但是其實干焦對厝內行出來五十公分，然後就親像老歲仔直直喝腰痠背疼。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  隔壁的阿魯吉好親像對內地人的無路用真有興趣，伊對低垂的夜空<font size='4'>一</font>直笑。好親像邊仔無人、<font style='BACKGROUND-COLOR:#ff00ff'>全</font>身軀一直振動，伊的笑法予我看甲<font size='4'>愣</font>去。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  佇咧星光下跤，</span></font></span><span style='COLOR:rgb(0,0,0)'><font size='4'><span style='FONT-FAMILY:標楷體'><span style='COLOR:rgb(0,0,0)'><font size='4'><span style='FONT-FAMILY:標楷體'>真清楚就會當看著</span></font></span>木瓜樹仔。阿魯吉佇咧樹仔頂貼一張白紙，了後共<font size='4'>當做</font></span><span style='FONT-FAMILY:Times New Roman,serif' lang='EN-US'>tshit-thô</span><span style='FONT-FAMILY:標楷體'>物仔的弓交予阮翁。伊講：「看你會當射著幾枝。」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  火對下跤照阿魯吉佮阮翁。阿魯吉的面模仔真深，伊的影仔看起來有泰雅族人武勇的風貌。阮翁穿甲真奢，伊的弱小對照搖動的火影，看起來特別細漢。我希望阮翁會當射著較濟枝靶仔，濟一枝嘛好。</span></font></span><span style='COLOR:rgb(0,0,0)'><font size='4'><span style='FONT-FAMILY:標楷體'>阿魯吉威猛若烏鴉的面模仔，對以前開始就一直予我的審美觀造成傷害，我對阮翁仔某已經無咧生產的生活嘛感覺真自卑，偷偷仔咧煩惱。所謂的煩惱是漂浮佇怨恨頂懸的一種感情，無的確我是真正咧怨恨嘛無一定。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  我聽著這兩个查埔人射出的箭穿過烏暗射著樹仔的聲音。「哈哈哈哈哈</span><span style='FONT-FAMILY:Times New Roman,serif' lang='EN-US'>……</span><span style='FONT-FAMILY:標楷體'>」阿魯吉閣再一擺笑甲真大聲，抱竹矢轉來講，「恁翁著兩枝，我五枝全部攏著。」</span></font></span></p>
<div style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  阮翁輸矣，雖然感覺有淡薄仔無歡喜，毋過真緊就回復心情共我吩咐，「閣提一杯布內的小米酒獻予阿魯吉。」</span></font></span></div>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  因為我必須愛佇咧哈彩講紲羅婆的故事進前留寡布內的小米酒，所以我干焦共杯子添了差不多七分滿就<font style='BACKGROUND-COLOR:#ff00ff'>捧</font>出去。營火穿透，酒杯仔發光，無夠透明的酒杯仔看起來真沉重。阿魯吉接過酒杯仔，看著七分滿的酒了後，伊彼親像烏鴉圓輾輾（</span><span style='FONT-FAMILY:Times New Roman,serif' lang='EN-US'>lìn</span><span style='FONT-FAMILY:標楷體'>）的烏色目睭利利仔看向我。我規个人畏起來。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  情緒真無穩定的哈彩隔了三工才過來。因為烏鴉阿魯吉嘛咧肖想小米酒，我逐工攏咧向望哈彩緊對中原的番社彼爿過來。哈彩一到，我就連鞭共小米酒倒入去杯仔內底。哈彩用真懷疑的眼光看我替伊服務，「按呢看來妳有用心咧聽我講的話，我只要有一个好的聽眾，無論是若濟話我攏會講甲真歡喜。」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  羅婆結婚了後，嘛無發生啥物代誌。風平浪靜了後的故事才是重點。真正的故事才當欲開始，我希望哈彩會當緊講寡有關羅婆所經歷的苦難。我嘛毋知影為啥物有快樂矣<font size='4'>猶</font>閣無滿足，一定愛主角拄著困難，予伊經過千辛萬苦。總是感覺故事人物就一定就愛揹起人的苦痛而且忍耐到底。按呢的想法予人感覺真奇怪。但是咱嘛是會當反駁，人類毋是對順利發展的故事攏無相通，畢竟人攏特別佮意舒適自在的人生。一想著有比家己閣較不幸的遭遇，心情無的確會當變較閣較好。我干焦聽著番婦羅婆佇咧黥面了後伊的面因為破病來變䆀，閣再加上我過甲比羅婆閣較好，所以對羅婆佮諾幹是按怎深愛對方，我嘛袂目空赤。若是羅婆像以前遐爾仔媠，一定會親像阮翁仔某仝款，有甜蜜的生活，了後無的確伊會因為按呢來發覺一寡歹</span><span style='FONT-FAMILY:Times New Roman,serif' lang='EN-US'>kiat-tiāu</span><span style='FONT-FAMILY:標楷體'>，感覺真緊張嘛無一定。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「諾幹應該毋是負心人乎？」哈彩逐擺若無啉著小米酒就咧轉彎洗角，所以我真無耐心開喙共問。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「諾幹毋是負心人。」哈彩一直吮喙唇邊仔。「諾幹是一个真優秀的查埔人，但是人講查某人佮囡仔人攏是一寡意志無夠堅定的人。查某人若是敞開身軀咧等，就算講查埔人本來無啥物拍算，尾仔嘛會開始想孔想縫。」伊<font size='4'>用</font>粗魯的詞，講，共杯仔底的酒倒佇手心，伸出喙舌，像狗仝款直直吮。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>    雖然有想欲共趕，毋閣我嘛是表現了真輕鬆，講，「羅婆有生囡仔乎？」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「查埔人佮查某人睏鬥陣，無生囡仔，<font size='4'>猶</font>閣會當生啥物？」哈彩像咧安搭我仝款，直直共我<font size='4'>相</font>。</span></font></span></p><span style='COLOR:rgb(0,0,0)'><font size='4'><span style='FONT-FAMILY:標楷體'>  共<font size='4'>10</font>頁<br/> <br/></span></font></span>   ---------------------------------------------------------------------------------------------------------------------------------------------------------------------------------------------------------------------<br/><span style='COLOR:rgb(0,0,0)'><span style='FONT-FAMILY:標楷體;FONT-SIZE:13.5pt' lang='EN-US'>2013.05.21</span><span style='FONT-FAMILY:標楷體;FONT-SIZE:13.5pt'>小說翻寫</span></span><br/>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  我無看伊，問：「一个？兩个？」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「一个阿。是查埔的喔。妳毋知喔？。川中島社布內的乞囝就是羅婆生的囡仔，駐在所的警察部主任共伊補號一个日本名，叫初男。」伊講。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「是喔？」我真感嘆，「若按呢彼布內的小米酒毋就是彼个乞囝用小米辛苦做的成品？」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「是阿，布內的查某囝特娃斯佮初男用小米田收成的小米激的。」伊講。紲落來壓低聲音，「因為佇厝內，彼對翁仔某參布內</span><span style='FONT-FAMILY:Times New Roman,serif' lang='EN-US'>in</span><span style='FONT-FAMILY:標楷體'>翁仔某是睏佇仝一張床頂，所以光頭白日定定佇田抑是樹林內底遐攬來攬去。」伊發出嘿嘿嘿的笑聲。伊加上一句，「這个小米酒吸收男女之間的情感。」伊毋知欲笑甲啥物時陣，皮膚變甲愈來愈流糍，喙瀾</span><span style='FONT-FAMILY:Times New Roman,serif' lang='EN-US'>khok-khok ting</span><span style='FONT-FAMILY:標楷體'>。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  我規个面氣甲膨獅獅，將我的手巾仔提去哈彩彼予喙瀾滴甲黏糊糊的喙邊仔，講，「請妳拭一下仔喙，實在真歹看。」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「我以前佇</span><span style='FONT-FAMILY:Times New Roman,serif' lang='EN-US'>in</span><span style='FONT-FAMILY:標楷體'>兜後面已經十五年矣，妳就莫計較矣。」哈彩講。了後雄雄開始動伊的尻川，對走廊走去庭仔內去，尻川一直磨石壁，裙規个攏掀起來，一面對已經愣去的我伸喙舌，一面</span><span style='FONT-FAMILY:標楷體'>沓沓仔咧放尿。伊佇厝後壁洗手了後轉來，恢復正常，講，「我今仔日無啥爽快，妳就較忍耐一个，<font size='4'>好無</font>？」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「講羅婆的故事就好矣。」我真冷淡，講。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  了後哈彩就變甲較客氣淡薄，「我就好好仔來講故事。」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  莫那魯道計畫欲拍內地人的時是佇昭和五年十月進前，差不多半年以前的代誌。莫那魯道閣加伊的心腹，予查某人佇霧社交易所參埔里街仔遐買番仔火。番仔火毋是予人特別注意的物件，就算講規个揹籠仔攏裝乎滿滿滿，嘛無人會去懷疑。番仔火嘛毋是揹三擺四擺就會予人懷疑的物件。哈彩嘛是負責去買番仔火的查某人之一。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「買番仔火這款代誌，無較細膩的是袂使得。雖然想講是莫那魯道的要求就去做，毋閣總是感覺真恐怖，揹彼籠仔佇欲轉去的山路，攏會有一種番仔火雄欲燒起來的幻覺，足想欲共物件擲咧趕緊走。」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  番仔火是欲用來做火藥的。莫那魯道佇咧霧社是地方上有權勢的，伊是馬赫坡的頭目。彼當陣，莫那魯道的小妹瓦歷斯嫁予一个內地人警察，伊調到花蓮港廳的時瓦歷斯嘛有綴去，毋閣無到一個月，<span lang='EN-US'>in</span>翁就佇某一个暗暝雄雄去無去。瓦歷斯接著的消息是講，因為伊彼當陣啉酒醉，無細膩去跌落山崁死去，毋閣無揣著屍體。嘛有人講伊有可能落落去海底。花蓮港廳收著類似伊的制服參帽仔，聽講是佇海邊去抾著的，有淡薄仔親像咧做假騙人的感覺。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  瓦歷斯提著撫卹證書參一擺的撫卹金，轉去馬赫坡了後，規个人的個性攏變去。進前伊真無愛講話，毋閣對彼陣伊就開始啉酒、哺薰草。</span><span style='FONT-FAMILY:標楷體' lang='JA'>佇霧社分社咧招募搬木材的監工參翻譯，伊上代先指揮壯年人，愛</span><span style='FONT-FAMILY:標楷體' lang='EN-US'>in</span><span style='FONT-FAMILY:標楷體' lang='JA'>共木材搬去</span><span style='FONT-FAMILY:標楷體' lang='EN-US'>lí</span><span style='FONT-FAMILY:標楷體' lang='JA'>さくら台仔頂懸。</span><span style='FONT-FAMILY:標楷體'>莫那魯道共變成按呢的瓦歷斯當做是可憐人來看待。彼个警察就按呢消失佇花蓮的代誌，予人感覺真懷疑。好親像有陰謀，進前就已經有計畫欲放捒瓦歷斯矣。毋閣因為搜索彼方面嘛攏串通好好，所以瓦歷斯除了哭以外嘛無法度去改變。莫那魯道嘛真怨恨彼个毀掉小妹後半世人的日本警察佮遐的攏串通好的內地警官。毋閣嘛袂使講因為私人的冤仇引起莫那魯道的反抗，只是講，這个私人問題嘛是予莫那魯道痛苦的原因之一。無論按怎，佇咧無仝的時間、地點，佇咧無仝的環境內底，予人操控的人對操控伊的人干焦會當有類似公式的反抗態度。只有這點是袂改變的。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  番社內底的人民雖然團結起來，毋閣參加事件的干焦六个社爾爾。這是莫那魯道的缺失。莫那魯道認為若是起義反抗，就會有足濟人嘛來鬥相挺。伊表現出長久以來逐个互相交流了後的自信。但是毋若是慎重派，連反背伊的代誌嘛一直來發生。應該愛射去西爿的槍，有的番社竟然射去東爿。戰爭失利，莫那魯道看情形毋對，就緊收兵，覕蹛馬赫坡的大<span lang='EN-US'>pang</span>空內底，共遐當做據點，對逐个下彼種永久反抗的命令。哈彩<span lang='EN-US'>in</span>翁到遮个時陣抑閣綴佇莫那魯道身軀邊。欲入去<span lang='EN-US'>pang</span>空內底以前，哈彩<span lang='EN-US'>in</span>翁愛伊留佇厝內，伊佇厝內的一角將哈彩攬牢牢。</span></font></span></p><span style='COLOR:rgb(0,0,0)'><font size='4'>       </font></span><span style='COLOR:rgb(0,0,0)'><font size='4'><span style='FONT-FAMILY:標楷體'>「我阿，佇咧彼个時陣就共身為查某人的全部攏用盡，對彼時十五年內，就算講看著查哺人嘛無啥物感覺。」講紲，伊拍開喙直直笑。「騙妳的啦，雖然遮是一个白賊話，毋閣彼陣規个身軀就欽像著火仝款，</span></font></span><span style='COLOR:rgb(0,0,0)'><font size='4'><span style='FONT-FAMILY:標楷體'><span style='COLOR:rgb(0,0,0)'><font size='4'><span style='FONT-FAMILY:標楷體'>無法度</span></font></span>袂記。」哈彩講出伊的真心話，一直挲伊的手，看起來真歡喜。<br/></span></font></span>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  羅婆一路送諾幹到番社外口，帶傷的面愈來愈無表情。諾幹彼當陣二十七歲。美麗的身軀就直直企踮遐，番布做的<span style='BACKGROUND:yellow'>兜檔布</span>頂懸，配一領清氣清氣的短䘼衫褲。伊牽牢伊猶閣細漢的囝的手。佇咧番社外口，諾幹共囡仔交予羅婆，一直看<span lang='EN-US'>in</span>某悲傷的面。羅婆的目睭反映出諾幹真有力量的眼神，親像美麗的虹。羅婆認真看向<span lang='EN-US'>in</span>翁，好親像欲予諾幹吸收伊的性命仝款。</span></font></span></p><span style='COLOR:rgb(0,0,0)'><font size='4'>       </font></span><span style='COLOR:rgb(0,0,0)'><font size='4'><span style='FONT-FAMILY:標楷體'>「你我攏一定會死，雖然袂當死鬥陣予人真艱苦，毋閣遮嘛身不由己。為著這个干教喙曉哭的囡仔</span><span style='FONT-FAMILY:Arial,sans-serif' lang='EN-US'>phí</span><span style='FONT-FAMILY:標楷體'>，我拍算欲活甲彼你閣較久淡薄。毋閣，我的快樂、我的幸福、我的一片真心，今馬佇遮攏對你做伙死去。了後袂閣有會予我歡喜的代誌矣，請你就安心仔去。」伊講。<br/></span></font></span>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  諾幹完全會當理解，「妳若是欲踮遮共一切攏埋起來，我嘛會佇遮就死去，了後我嘛干焦會當變做莫那魯道身軀邊的鬼魂。戰鬥、感嘆，了後閣繼續戰鬥，一直到銃子拍入我的胸崁進前，我若是倒矣會閣再<span lang='EN-US'>peh</span>起來，用我家己的方式來做。諾幹今馬就欲參羅婆做陣死去。」伊講。一支手共羅婆抱起來親，了後<font size='4'>馬上</font>共放開，走入去樹林。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「羅婆阿，我就佇妳的身軀邊，共妳的靈魂攬牢牢。羅婆阿，轉去彼予人懷念的馬赫坡。馬赫坡的塗內底，妳佮我就埋佇遐。」諾幹低低的歌聲傳過來。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「我心愛的諾幹阿，今馬我將你的魂魄抱牢，佮我做陣轉去馬赫坡，轉去清芳的茉莉花遐。諾幹阿，你佮我就做伙埋佇遐。」羅婆面對天，一直唱。手牽的諾幹的囡仔，嘛一个人唱爸母分別的悲哀，喔喔<span lang='EN-US'>--</span>喔喔<span lang='EN-US'>—</span>喔喔<span lang='EN-US'>—</span></span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  我真有感覺，目眶紅紅，問哈彩，到底是啥人按呢清楚共所有的代誌記落來。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  哈彩用真不可思議的表情，直直看我，罵我講，「妳這个查某就是疑神疑鬼，予查埔人攬牢牢的時嘛會懷疑家己雖然當予抱牢，毋閣予伊抱牢的敢真正是我家己咧？」</span></font></span></p>
<p style='TEXT-INDENT:24pt'><span style='FONT-FAMILY:標楷體'><span style='COLOR:rgb(0,0,0)'><font size='4'>  哈彩罵人的聲音連我嘛感覺真<font style='BACKGROUND-COLOR:#ff00ff'>刺</font>耳，毋閣伊講的確實無毋對，所以我規个面紅絳絳，感覺真歹勢。哈彩趁這个機會想欲閣討一杯小米酒。我真無甘願，起身去提酒，貯差不多七分滿的小米酒予伊。</font></span></span></p>
<p style='TEXT-INDENT:24pt'><font size='4'><span style='COLOR:rgb(0,0,0)'><span style='FONT-FAMILY:標楷體'>  「敢愛</span></span></font><font size='4'><span style='COLOR:rgb(0,0,0)'><span style='FONT-FAMILY:標楷體'><font size='4'><span style='COLOR:rgb(0,0,0)'><span style='FONT-FAMILY:標楷體'>摻</span></span></font>水踮遮酒內面咧？」我想我會有這種歹心的想法毋是因為予伊罵來受氣，是因為討厭哈彩彼種感覺家己真</span><span style='FONT-FAMILY:Arial,sans-serif' lang='EN-US'>gâu</span><span style='FONT-FAMILY:標楷體'>的<font size='4'>態度</font>。毋閣今馬連拍開水道頭加水這件代誌嘛雄雄予人感覺真討厭，所以我提一公升的酒矸仔，共矸仔貯乎滿，就親像無代誌按呢，行轉來房間內。</span></span></font></p>
<p style='TEXT-INDENT:24pt'><font size='4'><span style='COLOR:rgb(0,0,0)'><span style='FONT-FAMILY:標楷體'>  哈彩共酒矸仔搶過去看，了後奸笑，「我無聽著水管水流的聲，就算講妳加開一寡時間，我想妳應該嘛無摻水。」對山頂引到宿舍的水管佇咧開水道頭的時，會有親像咧喘氣的聲音。哈彩進前有捌予驚著的經驗。</span></span></font></p>
<p style='TEXT-INDENT:24pt'><font size='4'><span style='COLOR:rgb(0,0,0)'><span style='FONT-FAMILY:標楷體'>  「我才無摻水咧，妳對酒遮爾仔了解，我馬上就會爆空，若予妳發現我會比妳閣較困擾。」</span></span></font></p>
<p style='TEXT-INDENT:24pt'><span style='FONT-FAMILY:標楷體'><font size='4'><span style='COLOR:rgb(0,0,0)'>  話一講紲，哈彩就共我呵咾，「妳真正是予人想袂到，閣真古意。」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  固守馬赫坡大</span></font></span><span style='COLOR:rgb(0,0,0)'><font size='4'><span style='FONT-FAMILY:標楷體'>磅</span></font></span><span style='COLOR:rgb(0,0,0)'><font size='4'><span style='FONT-FAMILY:標楷體'>空的莫那魯道彼群人，無日無暝佇咧石頭厝的內面，逐工就咧想作戰的計畫。會當振動的人偆無夠五、六十个，當中閣有人有趁天暗就<font size='4'>去</font>投降。當初<span lang='EN-US'>in</span>起來反抗的時，有欲七百人。</span><span style='FONT-FAMILY:標楷體' lang='JA'>昭和五年十月二十七號的日頭一光，就做伙拍馬赫坡、さくら、合溝、波阿魯哈蹦等等的駐在所、共所有的所員攏刣予死、放火燒厝。</span><span style='FONT-FAMILY:標楷體'>這工燒去的厝有十二間，有十七个人死去。</span><span style='FONT-FAMILY:標楷體' lang='JA'>逐个做伙攻擊霧社さくら台仔的聯合運動會，刣差不多有一百三十四个內地人，閣有兩个台灣人。</span><span style='FONT-FAMILY:標楷體'>莫那魯道相信合溝社彼赫薩波的話，認為講只要伊共烽火點乎著，霧社方面的番人就會攏出來鬥跤手。伊真勇敢來<font size='4'>開始</font>反抗，但是予人真意外的是，除了莫那魯道以外，霧社地方猶閣有另外一位真有權力的人無來幫忙。一開始是巴蘭社頭目瓦歷斯布內無欲共插，紲落來塔卡南、卡茲庫、托幹、西巴烏、蘇卡南等等，<span lang='EN-US'>in</span>毋是反背約束就是無去鬥相共。莫那魯道真受氣，無法度只好全力攻擊。箭攏射出去矣，干焦會當向前行。了後，歹運的莫那魯道退到馬赫坡固守石頭大磅空。</span></font></span></p>
<p style='TEXT-INDENT:24pt'><span style='FONT-FAMILY:標楷體'><span style='COLOR:rgb(0,0,0)'><font size='4'> 「就算講是按呢，遐嘛漸漸守袂牢矣。」哈彩真悲傷，直幌頭。</font></span></span></p><span style='COLOR:rgb(0,0,0)'><font size='4'><span style='FONT-FAMILY:標楷體'><br/>共<font size='4'>1<font size='4'>7</font></font>頁<br/> <br/></span></font></span>   ---------------------------------------------------------------------------------------------------------------------------------------------------------------------------------------------------------------------<br/><span style='COLOR:rgb(0,0,0)'><span style='FONT-FAMILY:標楷體;FONT-SIZE:13.5pt' lang='EN-US'>2013.06.04</span><span style='FONT-FAMILY:標楷體;FONT-SIZE:13.5pt'>小說翻寫</span></span><br/>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'> 「就算講是按呢，遐嘛漸漸守袂牢矣。」哈彩真悲傷，直幌頭。</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  佇咧紲落來的日子，莫那魯道的後生塔德歐莫那一个人佇樹林內咧逐野獸。塔德歐莫那的行動予日本發現，伊彼个已經無想欲閣戰鬥的小妹馬紅莫那參這有關。馬紅莫那寫一張欲招降彼拉卡那烏參巴幹瓦歷斯的批，了後共招降批囥踮樹林內底的<span style='BACKGROUND:yellow'>百日紅</span>樹仔頂。發現招降批的毋是塔德歐莫那，是諾幹。有可能是因為諾幹揹銃咧逐鳥仔參野獸，所以較有可能發現囥佇樹仔頂的批。諾幹無共招降批提予塔德歐莫那，伊將批提去磅空予莫那魯道。看過招降批，莫那魯道變較足痛苦，對想欲投降的人，講，「好好活落去，莫因為愛性命來感覺見笑，我若毋是領導人，我嘛會歡歡喜喜走去投降。」伊的話一點仔攏無諷刺的感覺。「但是我參塔德歐莫那袂使去投降，我對這款充滿侮辱的人生已經無任何的依戀。我拍算離開這个磅空，到無人的所在去自殺。恁歡喜按怎做，就按怎做。雖然感覺我今馬欲做的代誌無啥物路用，毋閣絕對毋是完全攏無效。日本人遮的<font size='4'>跤</font>數濟減嘛有想過我的所作所為，按呢就有夠矣。只要<span lang='EN-US'>in</span>會當想著每一个人攏有<span lang='EN-US'>in</span>生活的方式參目的，閣有，今仔日<span lang='EN-US'>in</span>的做法是有問題的，了後去理解番人嘛有番人的做法，遮對我來講，就已經有夠矣。塔達歐莫那有塔達歐莫那的死法，我嘛會照我的死法去自殺。」莫那魯道講。紲落來，伊一點仔都無躊躇，直直走出來大磅空外口，大聲喝，「會當看著天喔，天是紺色的喔。」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  像飛行機擲炸彈這款的現代戰爭，日本已經佇這擺霧社事件內底就試用過矣。擲落去樹林內底的炸彈爆炸，二十幾个人就按呢死做伙，英雄莫那魯道佇咧代誌發生了後，第一擺感受著家己的無奈。</span><span style='FONT-FAMILY:標楷體' lang='JA'>用毒氣</span><span style='FONT-FAMILY:標楷體' lang='JA'>ガス的這件代誌，攏無寫踮紀錄頂懸。</span><span style='FONT-FAMILY:標楷體'>哈彩捌講過，足臭足臭的物件親像大雺仝款，一直佇馬赫坡磅空的邊仔，守馬赫坡的人，無一个活落來。會當來證實、幫助咱來去幻想的，干焦賰樹林當中，包括查某人佮囡仔，差不多有一百四十个，攏是爛糊糊的屍體。<span lang='EN-US'>in</span>做伙吊死踮樹林內的大樹頂，大樹枝因為遮个屍體，規个強欲垂到塗跤。數量遮爾仔濟的屍體，嘛毋知是已經爛幾工，皮膚頂懸攏是奇怪的茄仔色斑點。</span></font></span></p>
<p style='TEXT-INDENT:24pt'><span style='FONT-FAMILY:標楷體'><span style='COLOR:rgb(0,0,0)'><font size='4'>  「諾幹佇佗位死的咧？」我問。哈彩共我睨，講，「諾幹綴佇塔達歐莫那身邊，佇伊的正手爿吊死矣。」</font></span></span></p>

<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  「塔達歐莫那的屍體經過幾偌年攏無去予人發現。有一个真好懸的人去遐拍獵，逐羌仔到深山的一个崁跤。拍死羌仔閣煞矣，毋閣仝時嘛有一个白白閣</span><span style='FONT-FAMILY:Times New Roman,serif' lang='EN-US'>tīng-tīng</span><span style='FONT-FAMILY:標楷體'>的物件走出來。伊想講是毋知是啥物物件，走過去看了後，發現是白骨，妳敢知影？對樹枝落落來，三个好好排做伙。一點仔都無黏做伙，是風吹雨濫的白骨啊。彼个白癡查埔人驚一趒，走轉去駐在所，講彼一定是塔達歐莫那。無毋對，毋閣彼的時陣羅婆已經死矣，無看著白骨，實在真可憐。」</span></font></span></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>  我吐大氣，共哈彩遮的，我感覺無啥可信的記持，順代誌的脈絡，一點仔一點仔吸收，了後共這个無完整的紀錄，鎖入去我頭殼內底的一个所在。</span></font></span></p>

<p style='TEXT-INDENT:24pt'><font size='4'><span style='COLOR:rgb(0,0,0)'><span style='FONT-FAMILY:標楷體'>「我投降了後就去道澤親情遐。」哈彩一直抓伊垃圾的頭毛。伊的身軀好親像對頭到尾攏癢甲欲死仝款，一直振動。阮翁共我講過，佇咧哈彩轉去了後，愛用掃帚詳細摒掃，伊坐過的所在嘛愛用酒拭過。毋閣佇這馬戰爭，使用遮爾寶貴的酒，是真白痴的代誌，所以我干焦用桌布去拭。參伊見面了後，我的頭毛嘛對髮根開始癢，腹肚的某一个所在嘛好親像予人用針咧黜，真無爽快。哈彩心情若好，就輕輕挲頭，受氣的時就大力烏白抓。也就是講，伊不管啥物時陣攏咧抓頭。</span></span></font></p>
<p style='TEXT-INDENT:24pt'><font size='4'><span style='COLOR:rgb(0,0,0)'><span style='FONT-FAMILY:標楷體'>佇咧道澤的親情遐，有四十外的、馬赫坡社偆落來的番人，一面予人監視，一面嘛予人保護。寄蹛佇咧別个番社，遐的活落來的人，除了有兩百外个佇蘇庫社西巴烏，閣有一寡人佇托洛庫社。日本官廳共大部分人收容佇咧霧社分區參埔里，咧保護</span><span style='FONT-FAMILY:Times New Roman,serif' lang='EN-US'>in</span><span style='FONT-FAMILY:標楷體'>。遮的無武器的人，對進前就足想欲報復的其他番社來講，這是一个真難得的機會。刣頭這種代誌就親像一種買賣。</span><span style='FONT-FAMILY:Times New Roman,serif' lang='EN-US'>A</span><span style='FONT-FAMILY:標楷體'>予</span><span style='FONT-FAMILY:Times New Roman,serif' lang='EN-US'>B</span><span style='FONT-FAMILY:標楷體'>遐的人刣頭，了後</span><span style='FONT-FAMILY:Times New Roman,serif' lang='EN-US'>A</span><span style='FONT-FAMILY:標楷體'>、</span><span style='FONT-FAMILY:Times New Roman,serif' lang='EN-US'>C</span><span style='FONT-FAMILY:標楷體'>的人就無論如何一定愛對</span><span style='FONT-FAMILY:Times New Roman,serif' lang='EN-US'>B</span><span style='FONT-FAMILY:標楷體'>遐提著至少是仝款價值的物件。紲落來</span><span style='FONT-FAMILY:Times New Roman,serif' lang='EN-US'>C</span><span style='FONT-FAMILY:標楷體'>遐仝款會與</span><span style='FONT-FAMILY:Times New Roman,serif' lang='EN-US'>A</span><span style='FONT-FAMILY:標楷體'>抑是</span><span style='FONT-FAMILY:Times New Roman,serif' lang='EN-US'>B</span><span style='FONT-FAMILY:標楷體'>的人刣頭。事件咧發生的時，哈蹦溪遐嘛發生塔庫西亞番托拔樂社的頭目參差不多十个番人予人刣頭的事件。因為頭目的頭去予人提去是真大的侮辱，佇托拔樂的道澤番人就一直咧等待報仇的機會。了後，兩个道澤番婦人佇咧欲去山中田地的路頂予人刣死，波阿倫附近的兩个道澤番人去予波阿倫社的人刣頭。哈彩一爿講故事講遐的抵抗的人攏是真厲害的武藝集團，一爿紲咧笑講遐的反叛者無論是佗一个人攏真無路用。這个時陣，哈彩的面浮現出一種對原始戰士得肯定參佩服，彼是一種單純的美麗。暴力咱應該愛拒絕，因為暴力是一件真歹的代誌。咱人的力量本來真正義，咱會當佇咧相拍的人遐看著已經予扭曲的正義。</span></span></font></p>

<p style='TEXT-INDENT:24pt'><font size='4'><span style='COLOR:rgb(0,0,0)'><span style='FONT-FAMILY:標楷體'>「一工，天就欲光的時，遮的反叛的人，遮的廢物，就對身為監督者的立場來對反抗的番人放箭。」哈彩講甲真恐怖。</span></span></font></p>
<p style='TEXT-INDENT:24pt'><font size='4'><span style='COLOR:rgb(0,0,0)'><span style='FONT-FAMILY:標楷體'>日本遐應該會當臆著遐的提銃的番人是一種威脅，但是又閣提袂出有關使用銃的規定。這是因為代誌傷過恐怖、嚴重，範圍又閣傷過闊，警察無法度，干焦會當順其自然，相信</span><span style='FONT-FAMILY:Times New Roman,serif' lang='EN-US'>in</span><span style='FONT-FAMILY:標楷體'>的良知。其實根本就毋是完全信任，顛倒是因為無去管，代誌發生了後才遮爾仔狼狽，這無的確才是代誌的真相。</span></span></font></p>
<p style='TEXT-INDENT:24pt'><span style='COLOR:rgb(0,0,0)'><font size='4'><span style='FONT-FAMILY:標楷體'>共20頁</span></font></span><br/></p><br/></div></td></tr></tbody></table></div></div><br /><small>Updated on <abbr class="updated" title="2013-07-03T12:34:21.986Z">&#19971;&#26376; 3, 2013</abbr> by <span class="author"><span class="vcard"><a class="fn" href="mailto:d987588@gmail.com">&#31179;&#40179;&#38515;</a></span></span> (<a href="../history.html">Version <span class="sites:revision">41</span></a>)</small><br /></div></div></body></html>