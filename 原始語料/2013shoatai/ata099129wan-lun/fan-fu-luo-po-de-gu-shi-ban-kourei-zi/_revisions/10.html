<html><head><title>&#30058;&#23142;&#32645;&#23110;&#30340;&#25925;&#20107;&#65293;&#22338;&#21475;&#12428;&#12356;&#23376; (Version 10)</title></head><body><div class="hentry webpage" id="https://sites.google.com/feeds/content/site/2013shoatai/6720374928208751546"><h3><span class="entry-title">&#30058;&#23142;&#32645;&#23110;&#30340;&#25925;&#20107;&#65293;&#22338;&#21475;&#12428;&#12356;&#23376;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>
<p style='text-align:center' align='center'><font size='4' color='#000000'><span style='font-family:標楷體' lang='JA'>華麗島的冒險：（番婦羅婆的故事）－坂口れい子</span></font></p>

<p style='text-align:right' align='right'><span style='color:rgb(0,0,0)'><font size='4'><span style='font-family:Times New Roman,serif' lang='EN-US'>ATA099129</span><span style='font-family:標楷體'>羅婉綸</span></font></span></p><span style='color:rgb(0,0,0)'><font size='4'>

</font></span><p style='text-indent:24pt'><span style='color:rgb(0,0,0)'><font size='4'><span style='font-family:標楷體'>「老實講，我嘛毋是真清楚羅婆的故事。雖然我捌看過伊，嘛有伊的相片佮紀錄，毋閣像按呢講這款<span style='background:none repeat scroll 0% 0% white'>無清無楚</span>的代誌，我感覺毋是真好啦。」</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'>       
</span><span style='font-family:標楷體'>對（</span><span style='font-family:Times New Roman,serif' lang='EN-US'>uì</span><span style='font-family:標楷體'>）台灣台中州能高郡番地中原來的<span style='background-color:rgb(255,255,255)'><span style='background-image:none;background-repeat:repeat'>番婦人</span></span>哈彩，用一種責備的口氣對我講，好親像我捌見過羅婆幾若百改，親像我毋是無清楚伊的代誌，只是我連想攏無欲去想仝款。了後連我嘛感覺因為家己定定去袂記代誌，無得確（</span><span style='font-family:Times New Roman,serif' lang='EN-US'>bô tik khak</span><span style='font-family:標楷體'>）真正是我袂記得呢。<span style='background:none repeat scroll 0% 0% yellow'>雖然我佇心內底直直找揣</span><span style='background:none repeat scroll 0% 0% white'>，</span>想欲發現任何參<span style='background-color:rgb(255,255,255)'><span style='background-image:none;background-repeat:repeat'>番婦人</span></span>羅婆有關係的字詞，毋閣煞連一點仔相關的記持攏無。一問著羅婆到底是啥物時陣出生、啥物時陣死的，哈彩著親像真不滿，規个面臭臭，講：「啥物人，佇啥物時陣出生、啥物時陣死的，參伊的一生一點仔關係都攏無。」親像咧恥笑我的無知。</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'>      </span><span style='font-family:標楷體'>「內地來的人，定定互相表明家己是佗一縣佗一郡佗一村的人，阿爸是啥人阿母是啥人，直直講</span><span style='font-family:Times New Roman,serif' lang='EN-US'>in</span><span style='font-family:標楷體'>祖公的代誌。但是，佇咧後壁又閣笑人是一个流浪到台灣番地的跤數，毋知真正是對佗來，欲去佗位。煞落來，又閣開始咧算血統。人是家己一个人來到遮的世界上的，這才是上重要的，講起來，就算講老爸減一支目珠老母跛一支跤，嘛無啥物意義。」哈彩一直對我講。</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'>     
</span><span style='font-family:標楷體'>「原來是按呢，你講了對，這參羅婆的爸母無關係，但是甲我講伊差不多佇啥物時陣出生嘛無要緊嘛。」我共哈彩纏（</span><span style='font-family:Times New Roman,serif' lang='EN-US'>tînn</span><span style='font-family:標楷體'>）牢牢（</span><span style='font-family:Times New Roman,serif' lang='EN-US'>tiâu</span><span style='font-family:標楷體'>）。</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'>      </span><span style='font-family:標楷體'>「番地無用年號嘛無用紀元。干焦聽講羅婆出生佇某一个滿月的暗暝，就佇馬赫坡社的細間仔厝內底。」哈彩真冷淡。</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'>     
</span><span style='font-family:標楷體'>「那按呢佇昭和五年霧社事件發生的時陣，伊是幾歲咧？」<span style='background:none repeat scroll 0% 0% yellow'>我為我的記持來問伊。</span></span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'>      </span><span style='font-family:標楷體'>「咱講落去妳就會知矣，遐著急，干若會曉拍觸衰（</span><span style='font-family:Times New Roman,serif' lang='EN-US'>phah-tshik-sue</span><span style='font-family:標楷體'>）。大概來講，講故事若是干焦予聽眾感覺趣味，是真無聊的。聽眾嘛應該愛拍拼予講話的人去深入討論的話題，入去享受的情境，煞落來創造你我相做伙的世界。親像妳按呢一直問完全無幫贊的代誌，拍斷我的興致，一點仔嘛無想著我的感覺，予人真生氣。」</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'> <span>      </span></span><span style='font-family:標楷體'>我連忙提出珍藏的小米酒，請伊啉酒甲巴結。哈彩用伊腌臢（</span><span style='font-family:Times New Roman,serif' lang='EN-US'>a-tsa</span><span style='font-family:標楷體'>）的手指頭仔直直抓伊頭殼額仔的刺花，講：「嗯，這是川中島社的<span style='background:none repeat scroll 0% 0% yellow'>頭目（</span></span><span style='font-family:Times New Roman,serif;background:none repeat scroll 0% 0% yellow' lang='EN-US'>thâu-ba̍k</span><span style='font-family:標楷體;background:none repeat scroll 0% 0% yellow'>）</span><span style='font-family:標楷體'>送來的酒</span><span style='font-family:Times New Roman,serif' lang='EN-US'>--</span><span style='font-family:標楷體'>乎（</span><span style='font-family:Times New Roman,serif' lang='EN-US'>--honnh</span><span style='font-family:標楷體'>）」，真正像千里眼仝款。「其實我有看著布內提酒矸仔到恁厝來，哈哈哈</span><span style='font-family:Times New Roman,serif' lang='EN-US'>……</span><span style='font-family:標楷體'>」伊發出參查埔人仝款的笑聲，一口氣真爽快的予酒入去嚨喉內底，紲落去用手面共嘴唇邊仔拭拭咧，才詳細仔去舐（</span><span style='font-family:Times New Roman,serif' lang='EN-US'>tsn̄g</span><span style='font-family:標楷體'>）手面。</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'><span>      </span></span><span style='font-family:標楷體'>「到底馬赫坡這个所在參中原敢有成？」我想欲</span><span style='font-family:Times New Roman,serif' lang='EN-US'>tshuā</span><span style='font-family:標楷體'>動阮的談話，但是哈彩又閣無歡喜矣，規个面皺襞襞（</span><span style='font-family:Times New Roman,serif' lang='EN-US'>jiâu-phé-phé</span><span style='font-family:標楷體'>），「中原？是按怎妳欲問中原？」</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'><span>      </span></span><span style='font-family:標楷體'>「因為我嘛干焦知影中原啊。」我講。</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'><span>      </span></span><span style='font-family:標楷體'>「啥物中原，馬赫坡是番社喔。妳講的中原雖然嘛有佮番人蹛做伙，毋閣毋是番社，是叫做</span><span style='font-family:Times New Roman,serif' lang='EN-US'>”</span><span style='font-family:標楷體'>移蹛地</span><span style='font-family:Times New Roman,serif' lang='EN-US'>”</span><span style='font-family:標楷體'>。移蹛地參番社是無仝的。」伊愈來愈火大，「太太，妳</span><span style='font-family:標楷體'>敢知影啥物叫做番社，番社就是番社，毋是啥物移蹛地。」</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'><span>      </span></span><span style='font-family:標楷體'>伊愈講愈大聲，就親像伊對改良過的厝、處理好的田園、修補好的路等等攏完全無感情，毋管是啥物時陣，只要會當，伊就想欲轉去番社仝款。好運的是，佇咧一杯小米酒真緊流過規个身軀了後，哈彩微微仔咧醉矣，直直挲伊紅絳絳的</span><span style='font-family:標楷體'>頷頸，伸出喙舌咧</span><span style='font-family:標楷體'>舐伊的嘴唇。</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'><span>     </span></span><span style='font-family:標楷體'>「馬赫坡是番社內底的番社，」伊講：「妳想欲看彼塊大力石嗎？哎呀，就是彼个莫那魯道怹厝頭前的大石頭啊！無毋著，就是彼塊，毋管用番刀刜（</span><span style='font-family:Times New Roman,serif' lang='EN-US'>phut</span><span style='font-family:標楷體'>）幾擺，嘛干焦幾粒仔石頭仔落落來爾爾。差不多參一个查埔人平懸，按怎搬嘛搬無動。彼塊石板岩的大力石啊。」伊閣再用囂俳的口氣按呢講。</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'><span>      </span></span><span style='font-family:標楷體'>我心內想講這塊無見過的大石頭真無簡單才予伊的感覺較好一寡，著真識相鬥點頭，了後真奇妙的是，彼塊殕色（</span><span style='font-family:Times New Roman,serif' lang='EN-US'>phú-sik</span><span style='font-family:標楷體'>）的大石頭嘛好親像輾（</span><span style='font-family:Times New Roman,serif' lang='EN-US'>liàn</span><span style='font-family:標楷體'>）到我的眼前倒咧。</span></font></span></p><span style='color:rgb(0,0,0)'><font size='4'>

</font></span><font size='4'>    </font><span style='font-size:12.0pt;font-family:標楷體'><span style='color:rgb(0,0,0)'><font size='4'>「羅婆會佮意諾幹，就是佇伊真簡單就共大石頭扛去</font></span></span><span style='color:rgb(0,0,0)'><font size='4'><span style='font-family:Times New Roman,serif' lang='EN-US'>lí</span><span style='font-family:標楷體'>肩胛頭的時。」哈彩的目睭沙微沙微。「諾幹看著羅婆了後，伊的氣力變甲愈大。伊就是彼種戇頭。羅婆彼時閣傷過少年，諾幹就像竹雞仔仝款，迷戀美色，本來嘛無人叫伊展伊的氣力。代誌啊，有時就是遐爾仔拄好。」哈彩真感嘆（</span><span style='font-family:Times New Roman,serif' lang='EN-US'>kám-thàn</span><span style='font-family:標楷體'>）。</span></font></span><br/>

<p><span style='font-family:標楷體'>   <span style='color:rgb(0,0,0)'><font size='4'> 「但是就佇咧羅婆看著諾幹共石頭夯起來的時，血水滴落來佇伊的跤。比<span style='background:none repeat scroll 0% 0% yellow'>扶桑花</span>的紅閣較紅、閣較媠淡薄，共羅婆的跤染予紅紅。諾幹就按呢共石頭夯直直共看。有可能伊當咧想講羅婆是按呢予人心疼。羅婆看著伊跤頂的血了後，規个面白蔥蔥，雖然伊的目睭抑閣黑光閃熾，毋閣伊馬上就親像予人遏斷、蔫（</font></span></span><span style='color:rgb(0,0,0)'><font size='4'><span style='font-family:Times New Roman,serif' lang='EN-US'>lian</span><span style='font-family:標楷體'>）去的</span><span style='font-family:標楷體'>秮仔（</span><span style='font-family:Times New Roman,serif' lang='EN-US'>tai-á</span><span style='font-family:標楷體'>）莖，規个人倒倒落去。是諾幹共伊抱起來的。伊流汗共大力石囥轉去土跤，隨走去羅婆身邊，共失去重量、親像番薯籤按呢荏身（</span><span style='font-family:Times New Roman,serif' lang='EN-US'>lám-sin</span><span style='font-family:標楷體'>）的羅婆身軀抱起來，走去馬赫坡番社南邊、濁水溪支流水流較弱的方向。</span><span style='font-family:標楷體' lang='JA'>頭擺來過メンス的查某囡仔，照風俗就愛黥面。</span><span style='font-family:標楷體'>羅婆是一个好的查某囡仔，伊並無四界叫講伊無愛，乖乖仔接受黥面。替伊黥面的是馬赫坡人講霧社內技術上好、叫做布柯諾秘的老阿婆。彼个老阿婆是一个規个面攏是皺痕的查某人，雖然聽講伊較早是一个美人，毋閣嘛無人熟似布柯諾秘這个美人。</span><span style='font-family:標楷體'>」哈彩好親像無要無緊，一直講袂停。我想欲試看覓共問講有關美人的這件代誌是啥人講的。</span></font></span></p><span style='color:rgb(0,0,0)'><font size='4'>

</font></span>

<p><span style='font-family:Times New Roman,serif'><span> </span></span><span style='color:rgb(0,0,0)'><font size='4'><span style='font-family:標楷體'>  「嗯，是啥人講的咧？煞煞去啦，就是聽人講的啊。」哈彩停一會仔，「羅婆佇咧費時三工的黥面了後就破病矣，規个面攏紅絳絳。」</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'><span>      </span></span><span style='font-family:標楷體'>我連鞭講，「等一會等一會，羅婆毋是一个真媠的番婦人？」</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'><span>      </span></span><span style='font-family:標楷體'>「我欲講的是羅婆的故事，我抑無講欲講美人的故事。」</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'><span>      </span></span><span style='font-family:標楷體'>我為著伊理所當然（</span><span style='font-family:Times New Roman,serif' lang='EN-US'>lí-sóo-tong-jiân</span><span style='font-family:標楷體'>）的態度來緊張。「若按呢羅婆的面變較按怎咧？」我問。</span></font></span></p><span style='color:rgb(0,0,0)'><font size='4'>

</font></span>

<p><span style='color:rgb(0,0,0)'><font size='4'><span style='font-family:標楷體'>   「因為羅婆是看著查埔人共大力石夯起來了後來變成查某人的查某囡仔，所以神明真受氣，黥面以後就來破病，佇咧十工有九个暗暝咧艱苦。伊的面結幾若層親像松仔皮的疕。疕一片一片仔落落來。尾仔共一片親像魚鱗（</span><span style='font-family:Times New Roman,serif' lang='EN-US'>hî-lân</span><span style='font-family:標楷體'>）的皮膚剝落來了後，病總算是好矣，但是一粒目睭的皮膚</span><span style='font-family:標楷體'>萎</span><span style='font-family:標楷體'>萎</span><span style='font-family:標楷體'>去，目眉脫落去，嘴唇定定哆囉哆嗦直直顫（</span><span style='font-family:Times New Roman,serif' lang='EN-US'>tshuah</span><span style='font-family:標楷體'>），唉，變做一張真可笑的面。」伊回答。</span></font></span></p><span style='color:rgb(0,0,0)'><font size='4'>

</font></span><p><span style='color:rgb(0,0,0)'><font size='4'><span style='font-family:Times New Roman,serif' lang='EN-US'><span>      </span></span><span style='font-family:標楷體'>「若按呢，羅婆對諾幹的初戀毋就去了了，真可憐伊失戀矣。」我用一種恥笑的口氣講玩笑。</span></font></span></p><span style='color:rgb(0,0,0)'><font size='4'>

</font></span><br/><p>

</p><p>

</p></div></td></tr></tbody></table></div></div><br /><small>Updated on <abbr class="updated" title="2013-04-28T07:09:11.574Z">&#22235;&#26376; 28, 2013</abbr> by <span class="author"><span class="vcard"><a class="fn" href="mailto:emily925417@gmail.com">&#34367;&#20523;</a></span></span> (<a href="../history.html">Version <span class="sites:revision">10</span></a>)</small><br /></div></div></body></html>