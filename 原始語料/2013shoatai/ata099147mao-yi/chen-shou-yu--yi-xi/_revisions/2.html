<html><head><title>&#38515;&#23432;&#24858;&#65293;&#65293;&#31227;&#28330; (Version 2)</title></head><body><div class="hentry webpage" id="https://sites.google.com/feeds/content/site/2013shoatai/5621462610436551010"><h3><span class="entry-title">&#38515;&#23432;&#24858;&#65293;&#65293;&#31227;&#28330;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span style='line-height:1.6;font-size:10pt' lang='EN-US'>Si--ri si--ri</span><span style='line-height:1.6;font-size:10pt;font-family:新細明體,serif'>（淅瀝淅瀝）──喀喀喀──</span><span style='line-height:1.6;font-size:10pt' lang='EN-US'>Si--ri
si--ri</span><span style='line-height:1.6;font-size:10pt;font-family:新細明體,serif'>（淅瀝淅瀝）</span><span style='line-height:1.6;font-size:10pt' lang='EN-US'>……</span></p>

<p><span style='font-family:新細明體,serif'>「阿母！阿母！我欲放尿！」五歲ê阿長，一面扳</span><span lang='EN-US'>in</span><span style='font-family:新細明體,serif'>阿母ê身軀，一面喝。</span></p>

<p><span style='font-family:新細明體,serif'>「乖乖ê，家己落去。阿母真睏，閣予阿母睏一下啊」阿長ê老母那睏那應。</span></p>

<p><span lang='EN-US'>Li</span><span style='font-family:Cambria Math,serif' lang='EN-US'>̍</span><span lang='EN-US'>k</span><span style='font-family:新細明體,serif'>（</span><span style='font-family:新細明體,serif'>靂）ê，一道閃熠ê白光，雄雄為窗仔邊現出。紲落去閣來一陣喀喀ê雷聲。</span></p>

<p><span style='font-family:新細明體,serif'>「阿母，我會驚！彼雷公佮熾爁</span><span lang='EN-US'>……</span><span style='font-family:新細明體,serif'>」阿長ê聲已經有淡薄仔掣：「阿母，起來啊！我，我會驚！」</span></p>

<p><span lang='EN-US'><br/></span></p><p><span lang='EN-US'>Si--ri si--ri</span><span style='font-family:新細明體,serif'>（淅瀝淅瀝）──喀喀喀──</span><span lang='EN-US'>Si--ri
si--ri</span><span style='font-family:新細明體,serif'>（淅瀝淅瀝）</span><span lang='EN-US'>……</span></p>

<p><span style='font-family:新細明體,serif'>「喔！雨閣遐爾大喔？」若像是彼一下霹靂ê雷聲才共伊叫醒過來。伊小可定神，只好起來，一枝手佇烏暗ê眠床頭摸咧摸咧，好無簡單才挈著這觳番仔火，戛戛戛，連紲戛四五擺才戛出火來。伊一面掀開蠓罩，點光囥佇桌頂ê油燈，一面向</span><span lang='EN-US'>in</span><span style='font-family:新細明體,serif'>囝講：「落去，家己落去，阿母坐遮交你做伴。」</span></p>

<p><span style='font-family:新細明體,serif'>「好。」阿長起大膽</span><span lang='EN-US'>peh</span><span style='font-family:新細明體,serif'>落眠床。</span></p>

<p><span lang='EN-US'> </span></p>

<p><span lang='EN-US'>Phoo--thong</span><span style='font-family:新細明體,serif'>（撲通）──</span></p>

<p><span style='font-family:新細明體,serif'>「阿母</span><span lang='EN-US'>……</span><span style='font-family:新細明體,serif'>」阿長跤感覺冷冷閣澹糊糊，驚甲哭出來。</span></p>

<p><span style='font-family:新細明體,serif'>「是按怎？」伊緊搋開目睭對眠床腳一看，煞驚甲面仔青恂恂「做大水啊！喂，閣毋起來！做大水啊！」</span></p>

<p><span style='font-family:新細明體,serif'>阿長</span><span lang='EN-US'>in</span><span style='font-family:新細明體,serif'>老爸阿得，本來睏好好，聽著</span><span lang='EN-US'>in</span><span style='font-family:新細明體,serif'>某ê喝咻，若像看著鬼仝款，緊跳起來。目睭挼挼，頭伸出來，只看著厝內水淹甲滇滇滇，伊是看甲戇戇。</span></p>

<p><span style='font-family:新細明體,serif'>「啊！大水——」</span></p>

<p><span lang='EN-US'> </span></p>

<p><span lang='EN-US'>Si--ri si--ri</span><span style='font-family:新細明體,serif'>（淅瀝淅瀝）──喀喀喀──</span><span lang='EN-US'>Si--ri
si--ri</span><span style='font-family:新細明體,serif'>（淅瀝淅瀝）</span><span lang='EN-US'>……</span></p>

<p><span style='font-family:新細明體,serif'>外口ê雷聲，抑是一直為大雨贊聲。</span></p><p><span style='font-family:新細明體,serif;line-height:1.6;font-size:10pt'>「是閣有啥物好搬？每一个攏敢若水薸，浮沉浮沉，有啥物好搬？」</span></p>

<p><span style='font-family:新細明體,serif'>「囥佇塗跤ê遐的物件，嘛愛搬較高ê」</span></p>

<p><span style='font-family:新細明體,serif'>「啊，囥壁邊ê彼幾袋粟仔，驚毋知澹去無？閣毋緊搬走，若是這幾工業主愛收租ê話，看你</span><span lang='EN-US'>……</span><span style='font-family:新細明體,serif'>」</span></p></div></td></tr></tbody></table></div></div><br /><small>Updated on <abbr class="updated" title="2013-04-22T06:28:49.991Z">&#22235;&#26376; 22, 2013</abbr> by <span class="author"><span class="vcard"><a class="fn" href="mailto:maoyilu0720@gmail.com">Zephyr Lu</a></span></span> (<a href="../history.html">Version <span class="sites:revision">2</span></a>)</small><br /></div></div></body></html>