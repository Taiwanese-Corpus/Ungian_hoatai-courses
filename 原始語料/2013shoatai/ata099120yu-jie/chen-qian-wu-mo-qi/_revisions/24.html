<html><head><title>&#38515;&#21315;&#27494;-&#40664;&#22865; (Version 24)</title></head><body><div class="hentry webpage" id="https://sites.google.com/feeds/content/site/2013shoatai/4047427821551154846"><h3><span class="entry-title">&#38515;&#21315;&#27494;-&#40664;&#22865;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>
<p><font size='3'><span style='FONT-FAMILY:新細明體,serif'>爪哇萬隆市鬧區外，有一條真大真闊又閣長的街仔，路仔的邊仔種年歲真大的木麻黃樹，</span><span lang='EN-US'>am̄-am̄</span><span style='FONT-FAMILY:新細明體,serif'>的葉仔早著已經變成烏色的。遮附近有歐式洋房內底有真大的門埕，彼區攏是荷蘭人的厝，四序的環境，四界充滿優雅的氣氛。</span></font></p>
<p><font size='3'><span style='FONT-FAMILY:新細明體,serif'>一个輸拍戰爭的日本軍隊，佇</span><span lang='EN-US'><span style='FONT-FAMILY:新細明體,serif;COLOR:windowtext;TEXT-DECORATION:none' lang='EN-US'>無偌久</span></span><span style='FONT-FAMILY:新細明體,serif'>前予派來這</span></font><span style='font-family:新細明體,serif;font-size:medium;line-height:25px'>个</span><span style='font-family:新細明體,serif;font-size:medium;line-height:1.6'>所在三角公園邊的營房來，軍隊內底兵仔的裝備猶原猶未解繳。</span></p>
<p><span style='FONT-FAMILY:新細明體,serif'><font size='3'>「為啥物，戰爭早著已經結束，閣派咱來這</font></span><span style='font-family:新細明體,serif;font-size:medium;line-height:25px'>个</span><span style='font-size:medium;font-family:新細明體,serif;line-height:1.6'>所在？」</span></p>
<p><font size='3'><span style='FONT-FAMILY:新細明體,serif'>自從接著投降的消息，一直感覺心情齷齪的士兵真希望會使早日共拖累的軍械繳庫，恢復平民的身分；毋過來接收日本軍的英國軍總部竟然閣愛日本軍繼續守衛荷蘭人的厝，保護停戰了後蹛集中營放出來的荷蘭人，予</span><span lang='EN-US'>in</span><span style='FONT-FAMILY:新細明體,serif'>轉去原來的厝整理家園。</span></font></p>
<p><font size='3'><span style='FONT-FAMILY:新細明體,serif'>按呢清幽的高級區，定定受著印尼獨立軍游擊</span></font><a rel='nofollow' style='LINE-HEIGHT:normal;BACKGROUND-COLOR:rgb(255,255,238);FONT-FAMILY:Times New Roman;FONT-SIZE:medium;TEXT-DECORATION:none' href='http://210.240.194.97/TG/Concordance/kwic.asp?hp=hl&amp;su=%E0%B6'><font color='#22481f'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>銃</span></font></a><font size='3'><span style='FONT-FAMILY:新細明體,serif'>戰，趕走印尼人，直接佮</span><span lang='EN-US'>in</span><span style='FONT-FAMILY:新細明體,serif'>相拍是日本軍的任務。</span></font></p>
<p><font size='3'><span style='FONT-FAMILY:新細明體,serif'>定定佇天猶未光的時陣就聽著</span></font><a rel='nofollow' style='LINE-HEIGHT:normal;BACKGROUND-COLOR:rgb(255,255,238);FONT-FAMILY:Times New Roman;FONT-SIZE:medium;TEXT-DECORATION:none' href='http://210.240.194.97/TG/Concordance/kwic.asp?hp=hl&amp;su=%E0%B6'><font color='#22481f'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>銃</span></font></a><font size='3'><span style='FONT-FAMILY:新細明體,serif'>聲。聽著</span></font><a rel='nofollow' style='LINE-HEIGHT:normal;BACKGROUND-COLOR:rgb(255,255,238);FONT-FAMILY:Times New Roman;FONT-SIZE:medium;TEXT-DECORATION:none' href='http://210.240.194.97/TG/Concordance/kwic.asp?hp=hl&amp;su=%E0%B6'><font color='#22481f'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>銃</span></font></a><font size='3'><span style='FONT-FAMILY:新細明體,serif'>聲，日本士兵就攏走去牆仔頂的砲台準備，以真闊的公園當做戰爭的所在。林兵長的重機</span></font><font style='LINE-HEIGHT:normal;BACKGROUND-COLOR:rgb(255,255,238);FONT-FAMILY:Times New Roman;FONT-SIZE:medium;TEXT-DECORATION:none' color='#22481f'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>銃</span></font><span style='LINE-HEIGHT:1.6;FONT-FAMILY:新細明體,serif;FONT-SIZE:medium'>是佇營房南</span><span style='font-family:新細明體,serif;font-size:medium;line-height:25px'>爿</span><span style='line-height:1.6;font-family:新細明體,serif;font-size:medium'>牆仔頂的砲台，對台頂透過公園的樹枝就會使看著荷蘭人真水的厝，厝的彼爿有疏散來的荷蘭人集中營，早時的公園真少會使看著人影，只有南國</span><span style='line-height:1.6;font-size:medium' lang='EN-US'>tsia-</span><span style='line-height:1.6;font-family:新細明體,serif;font-size:medium'>ū的樹仔。</span></p>
<p><span style='FONT-FAMILY:新細明體,serif'><font size='3'>「裝彈藥！」</font></span></p>
<p><span style='FONT-FAMILY:新細明體,serif'><font size='3'>林兵長一喝，佇伊邊仔的士兵馬上拍開裝藥彈的箱仔，提出一排三十粒的彈藥裝入去重機</font></span><a rel='nofollow' style='LINE-HEIGHT:normal;BACKGROUND-COLOR:rgb(255,255,238);FONT-FAMILY:Times New Roman;FONT-SIZE:medium;TEXT-DECORATION:none' href='http://210.240.194.97/TG/Concordance/kwic.asp?hp=hl&amp;su=%E0%B6'><font color='#22481f'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>銃</span></font></a><span style='FONT-FAMILY:新細明體,serif'><font size='3'>。</font></span></p>
<p><span style='FONT-FAMILY:新細明體,serif'><font size='3'>「裝好矣！」</font></span></p>
<p><font size='3'><span style='FONT-FAMILY:新細明體,serif'>「好！」林兵長邊仔瞄準，瞄準的目標是公園內底隔開荷蘭區</span></font><span style='font-family:新細明體,serif;font-size:medium;line-height:25px'>佮</span><font size='3'><span style='FONT-FAMILY:新細明體,serif'>印尼區的一叢大樹頭，答答答答答答答</span><span lang='EN-US'>……</span><span style='FONT-FAMILY:新細明體,serif'>，共重機</span></font><font style='line-height:normal;background-color:rgb(255,255,238);font-family:Times New Roman;font-size:medium;text-decoration:none'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'><a rel='nofollow' style='color:rgb(34,72,31);line-height:normal;background-color:rgb(255,255,238);font-family:Times New Roman;font-size:medium;text-decoration:none' href='http://210.240.194.97/TG/Concordance/kwic.asp?hp=hl&amp;su=%E0%B6'>銃</a>拍</span></font><font size='3'><span style='FONT-FAMILY:新細明體,serif'>入去樹根，逐</span></font><a rel='nofollow' style='line-height:normal;background-color:rgb(255,255,238);font-family:Times New Roman;font-size:medium;text-decoration:none' href='http://210.240.194.97/TG/Concordance/kwic.asp?hp=hl&amp;su=%E0%B6'><font color='#22481f'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>銃</span></font></a><font size='3'><span style='FONT-FAMILY:新細明體,serif'>攏拍著，三十</span></font><a rel='nofollow' style='line-height:normal;background-color:rgb(255,255,238);font-family:Times New Roman;font-size:medium;text-decoration:none' href='http://210.240.194.97/TG/Concordance/kwic.asp?hp=hl&amp;su=%E0%B6'><font color='#22481f'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>銃</span></font></a><font size='3'><span style='FONT-FAMILY:新細明體,serif'>分做三擺，答答答答，拍了</span></font><span style='font-family:新細明體,serif;font-size:medium;line-height:25px'>矣</span><font size='3'><span style='FONT-FAMILY:新細明體,serif'>，鬧熱的游擊戰就算結束。</span></font></p>
<p><span style='FONT-FAMILY:新細明體,serif'><font size='3'>印尼游擊軍拍荷蘭區的目的是愛予英國荷蘭無法度佔領這</font></span><span style='font-family:新細明體,serif;font-size:medium;line-height:25px'>个</span><span style='font-size:medium;font-family:新細明體,serif;line-height:1.6'>所在。</span></p>
<p><span style='FONT-FAMILY:新細明體,serif'><font size='3'>--------------------------------------------------------------------------------------------------------------------------------------------------------------------------------------------</font></span></p>
<p><font color='#000000'><font size='3'><span style='FONT-FAMILY:新細明體,serif'>獨立軍想欲代替日本軍接管治安的權力，予印度尼西亞獨立。其次閣要求日本軍共所有軍械交予獨立軍接收。</span><span style='LINE-HEIGHT:1.6' lang='EN-US'><span style='BACKGROUND-COLOR:rgb(255,255,238);FONT-FAMILY:新細明體,serif;TEXT-DECORATION:none' lang='EN-US'><span lang='EN-US'>拍</span></span><span style='BACKGROUND-COLOR:rgb(255,255,238);FONT-FAMILY:新細明體,serif;TEXT-DECORATION:none' lang='EN-US'><span lang='EN-US'>輸</span></span></span><span style='LINE-HEIGHT:1.6;FONT-FAMILY:新細明體,serif'>的日本軍毋想欲佮荷蘭獨立軍鬧反，閣毋願意予以統治者身分出現的英、荷聯軍利用。尤其荷蘭軍捌予日本軍俘虜過，</span></font><font style='LINE-HEIGHT:normal;BACKGROUND-COLOR:rgb(255,255,238);FONT-FAMILY:Times New Roman;FONT-SIZE:medium;TEXT-DECORATION:none'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>m̄耳有仇恨的心，閣猶原迷戀過去三百年統治印度尼西亞的好空，處處使弄英國軍強迫命令日本軍替in</span></font><span style='LINE-HEIGHT:25px;FONT-FAMILY:新細明體,serif;FONT-SIZE:medium'>佮印度尼西亞獨立軍戰爭，以妄想提轉來主權。拍輸的日本軍無法度違背拍贏的英國軍，不得已抑是派兵佇第一線對抗游擊隊。</span></font></p>
<p><font color='#000000'><span style='LINE-HEIGHT:25px;FONT-FAMILY:新細明體,serif;FONT-SIZE:medium'>游擊戰逐天發生幾ā擺，從來無著傷死的人。因為獨立軍</span><span style='LINE-HEIGHT:25px;FONT-FAMILY:新細明體,serif;FONT-SIZE:medium'>佮日本軍兵á之間有奇怪的默契，雙方攏只向空中拍遠距離的</span><font style='LINE-HEIGHT:normal;BACKGROUND-COLOR:rgb(255,255,238);FONT-FAMILY:Times New Roman;FONT-SIZE:medium;TEXT-DECORATION:none'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>銃，無就以樹根當作目標拍。因為停戰了後真多日本</span></font><span style='LINE-HEIGHT:25px;FONT-FAMILY:新細明體,serif;FONT-SIZE:medium'>兵á受著打擊，偷偷</span><span style='LINE-HEIGHT:25px;FONT-FAMILY:新細明體,serif;FONT-SIZE:medium'>á走出軍營，投入印度尼西亞獨立軍作教練；遐的教練指揮獨立軍拍游擊戰。毋閣無想著游擊的對手抑是日本軍；總算偷來暗去，游擊戰變作趣味的戰爭遊戲，比軍訓演習閣輕可，一點仔辛苦</span><span style='LINE-HEIGHT:25px;FONT-FAMILY:新細明體,serif;FONT-SIZE:medium'>佮煩惱攏總無。</span></font></p>
<p><font color='#000000'><font size='3' face='新細明體, serif'><span style='LINE-HEIGHT:25px'>林兵長的重機</span></font><font style='LINE-HEIGHT:normal;BACKGROUND-COLOR:rgb(255,255,238);FONT-FAMILY:Times New Roman;TEXT-DECORATION:none'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'><font size='3'>銃隊本來佇北角地區駐營的時陣，隔壁有一家荷蘭人。毋是軍人，嘛毋是官員，敢若是做生理抑是</font></span></font><font size='3'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>啥乜的，</span></font><span style='LINE-HEIGHT:25px;FONT-FAMILY:新細明體,serif;FONT-SIZE:medium'>佮</span><span style='LINE-HEIGHT:25px'><font face='times new roman, serif'><font size='3'>hi̍t家翁仔某雖然見面無講話，毋擱會好禮</font></font></span><font size='3'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>tìm頭。in有兩</span></font><span style='LINE-HEIGHT:25px;FONT-FAMILY:新細明體,serif;FONT-SIZE:medium'>个查某囝仔，大小差十歸歲，有淡薄仔奇怪。真少看見小妹出來，逐日攏是阿姐</span><span style='LINE-HEIGHT:25px;FONT-FAMILY:新細明體,serif;FONT-SIZE:medium'>一个人。</span></font></p>
<p><font color='#000000'><span style='LINE-HEIGHT:25px;FONT-FAMILY:新細明體,serif;FONT-SIZE:medium'>因為林兵長房間對著in的門埕，一踏出門著看見阿姐坐佇</span><font size='3'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>幌韆鞦頂，往遮看。金黃色的頭髮、鼻仔高高，真古錐，毋擱伊的表情真冷淡，連淡泊仔欲笑的意思攏無。</span></font></font></p>
<p><font color='#000000'><font size='3'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>戰亂使伊無法度正常上課，伊才逐日閒佇</span></font><span style='line-height:25px;font-family:Taigi Unicode,Charis SIL,Lucida Sans Unicode,Times New Roman;font-size:medium'>幌韆鞦頂。有時陣伊會看冊，毋擱he毋是學校的冊，是故事冊</span><span style='LINE-HEIGHT:25px;FONT-FAMILY:times new roman,serif;FONT-SIZE:medium'>hi̍t類的。逐日伊看見林兵長出來攏放下課本一直看，假若想欲看出這個男人的底細，林兵長毋知影家己叨位予伊感覺稀奇，只感覺這個少女毋是白癡，毋擱有淡薄仔精神慢鈍而且寂寞，戰亂的環境害了他，予伊失去了笑容。</span></font></p>
<p><span style='LINE-HEIGHT:25px;FONT-FAMILY:times new roman,serif;FONT-SIZE:medium'><font color='#000000'>食飯時間tsi̍t到，大多數攏是in阿爸叫伊入去。「瑪莎！」瑪莎是伊的名，伊真聽話，一聽到聲音著入去房裡。</font></span></p>
<p><font color='#000000'><span style='LINE-HEIGHT:25px;FONT-FAMILY:times new roman,serif;FONT-SIZE:medium'>已經幾若工，瑪莎佇</span><span style='line-height:25px;font-family:Taigi Unicode,Charis SIL,Lucida Sans Unicode,Times New Roman;font-size:medium'>幌韆鞦頂看著林兵長，林兵長一有閒嘛看著瑪莎，一直互相看攏毋講話。毋管真濟的兵仔攏來討論瑪莎，講話創治伊，瑪莎無感覺見笑嘛毋看別人，只是一直看著林兵長，遮假那無是好奇而已。</span></font></p>
<div><font color='#000000'><span style='line-height:25px;font-family:Taigi Unicode,Charis SIL,Lucida Sans Unicode,Times New Roman;font-size:medium'>林兵長真想欲看瑪莎笑，有時陣作鬼面共伊弄，做日本的鬼面、台灣的鬼面抑是印度尼西亞的鬼面，毋擱伊攏無欲笑。可能伊已經共笑容</span><font size='3'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>摒佇戰爭發生的時陣的水溝仔，那無，伊的眼神一點仔敵意攏無，那會使表現按呢冷冰冰。</span></font></font></div><div><font color='#000000'><font size='3'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>毋擱瑪莎只是</span></font><span style='font-family:新細明體,serif;font-size:medium;line-height:25px'>一个囝仔，有一日透早，林兵長從外面轉來時流真多汗，褪掉衫只穿內衫擱</span><font style='font-family:Times New Roman;font-size:medium;line-height:normal;background-color:rgb(255,255,238)'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>澹</span></font><font style='font-family:Times New Roman;font-size:medium;line-height:normal;background-color:rgb(255,255,238)'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>澹的，冷風一吹來，伊寒著</span></font><font style='font-family:Times New Roman;font-size:medium;line-height:normal;background-color:rgb(255,255,238)'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>連紲拍幾若個咳啾</span></font><span style='font-family:Taigi Unicode,Charis SIL,Lucida Sans Unicode,Times New Roman;background-color:rgb(255,255,238);font-size:medium;line-height:normal'>，林兵長按呢狼狽的模樣引起瑪莎的興趣，伊竟然「哈哈哈」笑起來。林兵長感覺伊的發洩出予戰爭迫害的悲哀，毋擱瑪莎煞是笑甲滿臉目屎，毋知影伊是在笑抑是哭......。</span></font></div><div><span style='font-family:Taigi Unicode,Charis SIL,Lucida Sans Unicode,Times New Roman;background-color:rgb(255,255,238);font-size:medium;line-height:normal'><font color='#000000'><br/></font></span></div><div><font color='#000000'><span style='font-family:Taigi Unicode,Charis SIL,Lucida Sans Unicode,Times New Roman;background-color:rgb(255,255,238);font-size:medium;line-height:normal'>瑪莎這</span><span style='font-family:新細明體,serif;font-size:medium;line-height:25px'>个笑容，引起in兩</span><span style='font-family:新細明體,serif;font-size:medium;line-height:25px'>个真久的默契，更加親密的握手。in兩</span><span style='font-family:新細明體,serif;font-size:medium;line-height:25px'>个雖然共款攏無講話，毋擱對對方的眼神</span><font size='3'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>閃熠著講buē出喙的心思，予in兩</span></font><span style='font-family:新細明體,serif;font-size:medium;line-height:25px'>个真快樂</span><span style='font-family:Taigi Unicode,Charis SIL,Lucida Sans Unicode,Times New Roman;font-size:medium;line-height:1.6'>。</span></font></div><div><font color='#000000'><span style='font-family:Taigi Unicode,Charis SIL,Lucida Sans Unicode,Times New Roman;font-size:medium;line-height:1.6'>無偌久，印度尼西亞游擊隊開始行動，以通行東西的鐵枝路為界線，分印度尼西亞</span><span style='font-family:新細明體,serif;font-size:medium;line-height:25px'>佮荷蘭地區。印度尼西亞獨立君占領鐵枝路的邊仔，甲所有的路攏封起來實施戒嚴。真多荷蘭人為著欲保護生命的安全攏放棄in的財產，走去安全的所在。瑪莎歸家口仔嘛共款，雄雄佇一個暗時毋知影走去叨位。</span></font></div><div><font color='#000000'><span style='font-family:新細明體,serif;font-size:medium;line-height:25px'>日本軍隔開一條</span><span style='font-family:Taigi Unicode,Charis SIL,Lucida Sans Unicode,Times New Roman;font-size:medium;line-height:25px'>鐵枝路</span><span style='font-family:新細明體,serif;font-size:medium;line-height:25px'>佮印度尼西亞獨立軍做對頭。</span></font></div><div><font color='#000000'><span style='font-family:新細明體,serif;font-size:medium;line-height:25px'>獨立軍占領所有的路真嚴格，除了印度尼西亞人</span><span style='font-family:新細明體,serif;font-size:medium;line-height:25px'>佮有通行證的華僑會使通過，其他的人攏不准入去印度尼西亞地區。有時陣隔著發生</span><font size='3'><font style='text-decoration:none;line-height:normal;background-color:rgb(255,255,238);font-family:Times New Roman'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>銃</span></font><span style='font-family:新細明體,serif;line-height:25px'>戰，自開始到結束攏無發生過嚴重的後果。</span></font></font></div><div><font color='#000000'><font size='3'><span style='font-family:新細明體,serif;line-height:25px'>林兵長捌佇</span></font><font style='font-size:medium;line-height:normal;background-color:rgb(255,255,238);font-family:Times New Roman'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>銃</span></font><span style='font-size:medium;line-height:25px;font-family:新細明體,serif'>戰了後穿便衣行過橋，行到印度尼西亞獨立軍駐衛站附近，</span><span style='font-family:新細明體,serif;font-size:medium;line-height:25px'>一个兵仔跳出來問：「啥人？狽狼去摩那(欲去叨位)？」</span></font></div><div><span style='font-family:新細明體,serif;font-size:medium;line-height:25px'><font color='#000000'>「我是奧郎●福爾摩沙！到街仔頂買物件，馬上轉來。」林兵長講。</font></span></div><div><span style='font-family:新細明體,serif;font-size:medium;line-height:25px'><font color='#000000'>「奧郎●福爾摩沙？我毋知影福爾摩沙。袂使，不准通行。」少年兵仔態度傲慢，顯示強勢的威嚴。</font></span></div><div><span style='font-family:新細明體,serif;font-size:medium;line-height:25px'><font color='#000000'>林兵長以定著的口吻講：「士官長，佇獨力軍進前你嘛捌作過日本兵仔？我今嘛抑是日本兵......」</font></span></div><div><span style='font-family:新細明體,serif;font-size:medium;line-height:25px'><font color='#000000'>印度尼西亞青年攏以受過日本嚴格的軍事訓練為榮。捌作過日本軍的兵仔入去獨立軍予人叫作士官長，捌作過士官長的予人叫作高級軍官，攏是以發揮軍事經驗為國家獨立效勞。</font></span></div><div><font size='3' face='新細明體, serif' color='#000000'><span style='line-height:25px'>「我當然嘛作過日本兵─」</span></font><font color='#000000'><font size='3'><font style='font-family:Times New Roman;line-height:normal;background-color:rgb(255,255,238)'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>戇</span></font><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>戇的印度尼西亞士官</span></font><font size='3'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>筅鬚的講：「但你......？」</span></font></font></div><div><font color='#000000'><font size='3'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>林兵長刁工瘋神講：「我帶台灣，是台灣人，</span></font></font><span style='color:rgb(0,0,0);font-family:新細明體,serif;font-size:medium;line-height:25px'>佮遮的華僑共款，毋是日本人。台灣捌是日本的殖民地，受日本統治五十年；你知影？印度尼西亞予日本統治五年，從予統治的情形來講，你我應該愛互相稱呼阿兄小弟，你是我的小弟。</span><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'><font size='3' color='#000000'>恁國家愛獨立，我以哥哥的立場支持</font></span><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'><font size='3' color='#000000'>恁，我欲</font></span><span style='color:rgb(0,0,0);font-family:新細明體,serif;font-size:medium;line-height:25px'>佮</span><span style='color:rgb(0,0,0);font-family:Taigi Unicode,Charis SIL,Lucida Sans Unicode,Times New Roman;font-size:medium;line-height:25px'>恁做夥喊默迪卡！印度尼西亞默迪卡！蘇卡諾默迪卡！你感覺啥款？」</span></div><div><span style='color:rgb(0,0,0);font-family:Taigi Unicode,Charis SIL,Lucida Sans Unicode,Times New Roman;font-size:medium;line-height:25px'>印度尼西亞的兵仔聽完林兵長講的話真無自然的笑，拉林兵長的手講：「咱是兄弟，咱是兄弟，你愛去叨位攏會使，去吧！兄弟，印度尼西亞默迪卡！」</span></div><div><span style='color:rgb(0,0,0);font-family:Taigi Unicode,Charis SIL,Lucida Sans Unicode,Times New Roman;font-size:medium;line-height:25px'>林兵長得意的走過去，</span><font style='color:rgb(0,0,0);font-size:medium;font-family:Times New Roman;line-height:normal;background-color:rgb(255,255,238)'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>戇</span></font><span style='color:rgb(0,0,0);font-size:medium;line-height:25px;font-family:Taigi Unicode,Charis SIL,Lucida Sans Unicode,Times New Roman' lang='EN-US'>戇的印度尼西亞士官拉伊的手講：「阿兄，日本拍敗à，</span><span style='color:rgb(0,0,0);font-family:Taigi Unicode,Charis SIL,Lucida Sans Unicode,Times New Roman;font-size:medium;line-height:25px'>恁福爾摩沙國家是毋是嘛愛獨力？我嘛欲喊</span><span style='color:rgb(0,0,0);font-family:Taigi Unicode,Charis SIL,Lucida Sans Unicode,Times New Roman;font-size:medium;line-height:25px'>恁國家默迪卡......」</span></div><div><span style='color:rgb(0,0,0);font-family:Taigi Unicode,Charis SIL,Lucida Sans Unicode,Times New Roman;font-size:medium;line-height:25px'>毋管是兵長敢知影林兵長的身分是啥，毋擱林兵長</span><span style='color:rgb(0,0,0);font-family:新細明體,serif;font-size:medium;line-height:25px'>佮獨立軍建立了怪奇的默契，不但會使通過獨立軍的防衛線抑</span><span style='color:rgb(0,0,0);font-family:新細明體,serif;font-size:medium;line-height:25px'>佮獨立軍佇游擊作戰互相合作。</span></div><div><span style='color:rgb(0,0,0);font-family:新細明體,serif;font-size:medium;line-height:25px'>自從印度尼西亞獨力軍政權採取荷蘭區域的經濟封鎖了後，荷蘭區內裡的物價直直起，</span><span style='color:rgb(0,0,0);font-family:新細明體,serif;font-size:medium;line-height:25px'>佮印度尼西亞區域的物價平均差十倍，日常必需品更加貴，攏愛付出二十倍的價數才會使買到。因此有一寡仔人偷食步，逃避軍警的監視或是塞後手予衛兵，偷偷走私日常用品到荷蘭地區，賺大錢。</span></div><div><span style='color:rgb(0,0,0);font-family:新細明體,serif;font-size:medium;line-height:25px'>歹運的是，台灣特別志願兵嘛有一、兩</span><span style='color:rgb(0,0,0);font-family:新細明體,serif;font-size:medium;line-height:25px'>个敗類，偷偷參與密輸集團，利用印尼士兵</span><span style='color:rgb(0,0,0);font-family:新細明體,serif;font-size:medium;line-height:25px'>佮</span><span style='color:rgb(0,0,0);font-family:新細明體,serif;font-size:medium;line-height:25px'>奧郎</span><span style='color:rgb(0,0,0);font-family:新細明體,serif;font-size:medium;line-height:25px'>●福爾摩沙之間的默契，欺騙</span><span style='color:rgb(0,0,0);font-family:Taigi Unicode,Charis SIL,Lucida Sans Unicode,Times New Roman;font-size:medium;line-height:25px'>戇直的外民族，想欲肖想利益，有夠卸面子。</span></div><div><span style='color:rgb(0,0,0);font-family:Taigi Unicode,Charis SIL,Lucida Sans Unicode,Times New Roman;font-size:medium;line-height:25px'><br/></span></div><font color='#000000'>

</font><div><font color='#000000'><font size='3'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>伊報告in厝內的人予提<span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>銃</span>的印度尼西亞兵仔包圍，</span></font><font size='3'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>真驚惶欲逃走，最後<span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>跋入去水溝仔內底<span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>倒爿腳頭窩受傷真痛</span>，伊家己無想著叫了一聲阿爸阿母。著予印度尼西亞兵拖起來，押去電柱堆積場邊仔，幾個印度尼西亞兵仔圍著伊，有人欲強暴伊，伊反抗，用伊上大的氣力反抗暴力，毋擱伊家己知影<span style='FONT-FAMILY:新細明體,serif'>一个查某囝仔是無法度反抗六<span style='FONT-FAMILY:新細明體,serif'>个查埔人，這個時陣林兵長來救伊。</span></span></span></span></font><font size='3'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'><span style='FONT-FAMILY:新細明體,serif'><span style='FONT-FAMILY:新細明體,serif'>伊知影戰爭真歹，一直對戰爭真驚惶，<span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>tú著林兵長才知影有人會反對戰爭維持和平。瑪莎真歡喜，一下仔講真濟話，真明顯的恢復了戰爭以前的單純活潑，予伊的父母對伊濟年來的煩惱解除。講林兵長是伊的恩人，噢！你真正是瑪莎的恩人？......。金城上等兵仔一路上直直講bē了，假若在講伊家己的代誌共款。</span></span></span></span></span></font></font></div>
<div><font size='3' color='#000000'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'><span style='FONT-FAMILY:新細明體,serif'><span style='FONT-FAMILY:新細明體,serif'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'>林兵長卻是攏無講話，有可能是予馬莎的無愛講話傳染共款，伊只是想著，<span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>tú仔馬莎佮伊<span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>唚的感觸，抑擱有離開的時陣<span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>目睭含著一滴目屎的伊，那個哀怨的面，伊只是想著，伊甲伊的默契是永遠的。</span></span></span></span></span></span></span></span></font></div>
<div><font size='3' color='#000000'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'><span style='FONT-FAMILY:新細明體,serif'><span style='FONT-FAMILY:新細明體,serif'><span style='FONT-FAMILY:Taigi Unicode,Charis SIL,Lucida Sans Unicode,Times New Roman' lang='EN-US'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>隔日，林兵長的部隊又擱轉移á。</span></span></span></span></span></span></span></span></font></div>
<div><font color='#000000'> </font></div></div></td></tr></tbody></table></div></div><br /><small>Updated on <abbr class="updated" title="2013-06-05T06:24:09.911Z">&#20845;&#26376; 5, 2013</abbr> by <span class="author"><span class="vcard"><a class="fn" href="mailto:mtminfi@gmail.com">&#26519;&#22948;&#28500;</a></span></span> (<a href="../history.html">Version <span class="sites:revision">24</span></a>)</small><br /></div></div></body></html>