<html><head><title>&#38515;&#21315;&#27494;-&#40664;&#22865; (Version 2)</title></head><body><div class="hentry webpage" id="https://sites.google.com/feeds/content/site/2013shoatai/4047427821551154846"><h3><span class="entry-title">&#38515;&#21315;&#27494;-&#40664;&#22865;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span style='font-family:新細明體,serif'>爪哇萬隆市鬧區外，有一條真大真闊又閣長的街仔，路仔的邊仔種著年歲真大的木麻黃樹，</span><span lang='EN-US'>am̄-am̄</span><span style='font-family:新細明體,serif'>的葉仔早著已經變成烏色的。遮附近有歐式洋房內底有真大的門埕，彼區攏是荷蘭人的厝，四序的環境，四界充滿優雅的氣氛。</span></p>

<p><span style='font-family:新細明體,serif'>一个打輸戰爭的日本軍隊，佇</span><span lang='EN-US'><a rel='nofollow' href='http://twblg.dict.edu.tw/holodict_new/result_detail.jsp?n_no=8658&amp;curpage=1&amp;sample=%E4%B8%8D%E4%B9%85&amp;radiobutton=1&amp;querytarget=3&amp;limit=20&amp;pagenum=1&amp;rowcount=9'><span style='font-family:新細明體,serif;color:windowtext;text-decoration:none' lang='EN-US'>無偌久</span></a></span><span style='font-family:新細明體,serif'>前予派來這個所在三角公園邊的營房來，軍隊內底兵仔的裝備猶原猶未解繳。</span></p>

<p><span style='font-family:新細明體,serif'>「為啥物，戰爭早著已經結束阿，閣派咱來這個所在？」</span></p>

<p><span style='font-family:新細明體,serif'>自從接著投降的消息，一直感覺心情齷齪的士兵真希望會使早日共拖累的軍械繳庫，恢復平民的身分；毋過來接收日本軍的英國軍總部竟然閣愛日本軍繼續守衛荷蘭人的厝，保護停戰了後拄集中營放出來的荷蘭人，予</span><span lang='EN-US'>in</span><span style='font-family:新細明體,serif'>轉去原來的厝整理家園。</span></p>

<p><span style='font-family:新細明體,serif'>按呢清幽的高級區，定定受著印尼獨立軍游擊槍戰，趕走印尼人，直接佮</span><span lang='EN-US'>in</span><span style='font-family:新細明體,serif'>相打是日本軍的任務。</span></p>

<p><span style='font-family:新細明體,serif'>定定佇天猶未光的時陣就聽著槍聲。聽著槍聲，日本士兵就攏走去牆仔頂的砲台準備，以真闊的公園當作戰爭的所在。林兵長的重機槍是佇營房南邊牆仔頂的砲台，對台頂透過公園的樹枝就會使看著荷蘭人真水的厝，厝的彼爿尚有疏散來的荷蘭人集中營，早時的公園真少會使看著人影，只有南國</span><span lang='EN-US'>tsia-</span><span style='font-family:新細明體,serif'>ū的樹仔。</span></p>

<p><span style='font-family:新細明體,serif'>「裝彈藥！」</span></p>

<p><span style='font-family:新細明體,serif'>林兵長一喝，佇伊邊仔的士兵馬上打開裝藥彈的箱仔，拿出一排三十粒的彈藥裝入去重機槍。</span></p>

<p><span style='font-family:新細明體,serif'>「裝好了！」</span></p>

<p><span style='font-family:新細明體,serif'>「好！」林兵長一旁用一旁瞄準，瞄準的目標是公園內底隔開荷蘭區甲印尼區的一叢大樹頭，答答答答答答答</span><span lang='EN-US'>……</span><span style='font-family:新細明體,serif'>，共重機槍打入去樹根，逐槍攏打著，三十槍分作三擺，答答答答，打了阿，鬧熱的游擊戰就算結束。</span></p>

<p><span style='font-family:新細明體,serif'>印尼游擊軍打荷蘭區的目的是要予英國荷蘭無法度佔領這個所在。</span></p></div></td></tr></tbody></table></div></div><br /><small>Updated on <abbr class="updated" title="2013-05-05T14:18:21.725Z">&#20116;&#26376; 5, 2013</abbr> by <span class="author"><span class="vcard"><a class="fn" href="mailto:mtminfi@gmail.com">&#26519;&#22948;&#28500;</a></span></span> (<a href="../history.html">Version <span class="sites:revision">2</span></a>)</small><br /></div></div></body></html>