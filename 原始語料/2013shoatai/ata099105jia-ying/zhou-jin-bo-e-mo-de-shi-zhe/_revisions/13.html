<html><head><title>&#21608;&#37329;&#27874;-&#24801;&#39764;&#30340;&#20351;&#32773; (Version 13)</title></head><body><div class="hentry webpage" id="https://sites.google.com/feeds/content/site/2013shoatai/8561819651149798604"><h3><span class="entry-title">&#21608;&#37329;&#27874;-&#24801;&#39764;&#30340;&#20351;&#32773;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'>
<div dir='ltr'>
<p style='TEXT-ALIGN:center' align='center'><span style='FONT-FAMILY:新細明體,serif'>惡魔的使徒</span></p>
<p style='TEXT-INDENT:24pt'><span style='FONT-FAMILY:新細明體,serif'>若是講起巴德‧范任古恐驚知影的人無濟。毋過若講起牧師的范先生，就算講是現在老街頂面猶定定予人掛佇喙咧，自以前伊就是一个通人知的人物。一八五三年伊出世佇咧加拿大西爿的溫達里奧洲，是一个正港的英國人。</span></p>
<div style='TEXT-INDENT:24pt'><span style='FONT-FAMILY:新細明體,serif'>伊佇咧細漢的時陣，父母著相連紲來過身去。過無外久，<font color='#ff0000'>做</font>打鐵師傅<font color='#ff0000'>的</font>阿叔嘛過身去矣，佇十一歲彼年予人送去孤兒院，最後變成一个無親無情<font color='#ff0000'>的</font>孤獨之身。</span></div>
<div style='TEXT-INDENT:24pt'><span style='FONT-FAMILY:新細明體,serif'>佇孤兒院嘛定定逃走。落尾手毋是<font color='#ff0000'>做</font>油漆店<font color='#ff0000'>的</font>師仔就是<font color='#ff0000'>做</font>汽船頂面的工仔。總講一句，頭路換來換去，到最後無法度安定落來的原因，毋免問就知影伊是生成愛<font color='#ff0000'>做</font>賊仔。</span></div>
<div style='TEXT-INDENT:24pt'><span style='FONT-FAMILY:新細明體,serif'>毋過，奇怪的是，親像伊這款身軀無半項的人，到底是如何出運，既然佇一八七三到一八七六年中間佇修道院學習。已經無法度知影伊是因為信仰抑是其他的原因。總講一句，佇這四年內底，伊對烏暗的環境突然間變成佇修道院學習。可惜<font color='#ff0000'>無</font>變的是伊偷提物件的怪癖，聽講伊嘛因為按呢一直無法度提<font color='#ff0000'>著</font>傳教師的資格。</span></div>
<div style='TEXT-INDENT:24pt'><span style='FONT-FAMILY:新細明體,serif'>伊佇修道院的時期拄好佮歐洲美國的強國侵略</span><span lang='EN-US'>(tshim-lio̍k)</span><span style='FONT-FAMILY:新細明體,serif'>中國大陸仝一个時代。鴉片戰爭的南京條約、亞羅號事件的北京條約等等，<font color='#9900ff'>予</font>歐洲美國的強國不斷佇東亞地區建立據點</span><span lang='EN-US'>(kì-tiám)</span><span style='FONT-FAMILY:新細明體,serif'>，是侵略東亞的時代。</span></div>
<p style='TEXT-INDENT:24pt'><span style='FONT-FAMILY:新細明體,serif'>伊嘛是這个時代的青年，莫怪伊的眼光自然投向這个方向。</span></p>
<div style='TEXT-INDENT:24pt'><span style='FONT-FAMILY:新細明體,serif'>一八七八年，伊總算因為自願去海外<font color='#ff0000'>做</font>傳教師去香港。予伊目睭看甲花煞煞，是伊頭一擺看<font color='#ff0000'>著</font>東洋寶庫佮冷冰冰的加拿大草原完全無仝款的奇景。而且就算講是<font color='#9900ff'>來自(<font size='3'><strong>lâi-tsū</strong></font>參考教育部閩南語辭典 )</font>西洋的文明人<u>佇這異鄉生活</u>嘛<u>袂感覺著任何<font color='#ff0000'>無</font>方便</u>。</span></div>
<div style='TEXT-INDENT:24pt'><span style='FONT-FAMILY:新細明體,serif'>但是無外久了後，伊佮「白鳥夫人」私通</span><span lang='EN-US'>(</span><span style='FONT-FAMILY:Times New Roman,serif;COLOR:black;FONT-SIZE:13.5pt' lang='EN-US'>su-thong</span><span lang='EN-US'>)</span><span style='FONT-FAMILY:新細明體,serif'>的代誌煏空了後，予伊無法度<font color='#ff0000'>閣</font>蹛佇<font color='#ff0000'>四序</font>的香港。首先先到汕頭，佇遮嘛無法度安蹛。<font color='#ff0000'>閣</font>逃到廈門，最後不得已逃到臺灣的時陣，拄好是中法戰爭開戰進前風風雨雨的一八八三年。佇臺灣自鴉片戰爭以來排斥英國的思想上強烈的時陣。教會的門窗隨時攏會去予石頭、磚仔、瓦杮仔</span><span lang='EN-US'>(hiā-phuè-á</span><span style='FONT-FAMILY:新細明體,serif'>　</span><span lang='EN-US'>)</span><span style='FONT-FAMILY:新細明體,serif'>攻擊。</span></div>
<p style='TEXT-INDENT:24pt'><span style='FONT-FAMILY:新細明體,serif'>毋過伊一定愛忍耐不可，彼是義務。因為佇修道院。</span></p>
<p style='TEXT-INDENT:24pt'><span style='FONT-FAMILY:新細明體,serif'>「如果正爿的喙䫌予人拍，嘛愛共倒爿的喙䫌斡過來準備予人拍。」</span></p>
<p style='TEXT-INDENT:24pt'><span style='FONT-FAMILY:新細明體,serif'>去予人按呢教育過來的。</span></p>
<p style='TEXT-INDENT:24pt'><span style='FONT-FAMILY:新細明體,serif'>另外，伊是大英帝國侵略東亞的先遣部隊、無忍耐就無法度達成任務。</span></p>
<p style='TEXT-INDENT:24pt'><span style='LINE-HEIGHT:1.6;TEXT-INDENT:24pt;FONT-FAMILY:新細明體,serif;FONT-SIZE:10pt'><font color='#ff0000'>-------------------------------------------------------------------------------------------------------------------------------------------------------------------------------------------------------------------------------------------</font></span></p>
<p style='TEXT-INDENT:24pt'><span style='FONT-FAMILY:新細明體,serif'>首先伊共台灣話學會曉，揣一个縛跤的查某人入家門，伊閣改名號做<u>范林中</u>。然後對飼雞</span><span lang='EN-US'>--</span><span style='FONT-FAMILY:新細明體,serif'>ê變做是飼豬</span><span lang='EN-US'>—</span><span style='FONT-FAMILY:新細明體,serif'>ê，最後總算是共尿桶嘛囥入去房間。經過伊的拍拚，對淡水搬來到</span><span lang='EN-US'>T</span><span style='FONT-FAMILY:新細明體,serif'>街的教會時，伊已經予人尊稱為「牧師的范先生」。比較（</span><span style='FONT-FAMILY:Times New Roman,serif' lang='EN-US'>pí-kàu</span><span style='FONT-FAMILY:新細明體,serif'>）較無用心的人甚至袂感覺著伊是紅毛人</span><span lang='EN-US'>(</span><span style='FONT-FAMILY:Times New Roman,serif' lang='EN-US'>âng-mn̂g-lâng)</span><span style='FONT-FAMILY:新細明體,serif'>。因為伊白色的皮膚大部分已經予熱帶<span lang='EN-US'>(</span></span><span style='FONT-FAMILY:Times New Roman,serif' lang='EN-US'>jia̍t-tài)</span><span style='FONT-FAMILY:新細明體,serif'>的大日</span><span style='FONT-FAMILY:Times New Roman,serif' lang='EN-US'>(tuā-ji̍t)</span><span style='FONT-FAMILY:新細明體,serif'>曝甲</span><span style='FONT-FAMILY:新細明體,serif'>烏趖趖，目睭仁可能是因為飯菜的原因也起了變化。過無外久，伊就按<span lang='EN-US'>T</span>街的信徒厝內底正式迎</span><span style='FONT-FAMILY:Times New Roman,serif' lang='EN-US'>tshuā</span><span style='FONT-FAMILY:新細明體,serif'>劉氏查某入門，嘛改名做<u>范任有</u>。毋管是別人結婚抑是辦喪事，攏會使看到伊的形影。</span></p>
<p style='TEXT-INDENT:24pt'><span style='FONT-FAMILY:新細明體,serif'>猶毋過，雖然伊遮爾拍拚，猶原是改袂掉偷提物件的怪癖，這是伊</span><span style='FONT-FAMILY:新細明體,serif'>上大的缺點</span><span style='FONT-FAMILY:新細明體,serif'>。彼就是偷提別人厝內奉祀佇尪架桌頂的神主牌仔。入去人兜了後，首先伊就共眼光囥佇咧尪架桌頂的神主牌仔，伊佮別人講話的時陣，就已經想欲對佛壇動手。沒問題，只要認為別人袂起懷疑的話，就大膽的幹起來。</span></p>
<p style='TEXT-INDENT:24pt'><span style='FONT-FAMILY:新細明體,serif'>且說，正當伊一心一意佇</span><span style='FONT-FAMILY:新細明體,serif'>搝倚</span><span style='FONT-FAMILY:新細明體,serif'>台灣的原住民的時陣，伊上關心的中國大陸發生了一寡仔變化。就是面對</span><span style='FONT-FAMILY:新細明體,serif'>歐洲美國的強國</span><span style='FONT-FAMILY:新細明體,serif'>以外，當時予人認為是小島國家日本的侵入。無外久嘛會佇澎湖島、台灣登陸<span lang='EN-US'>(</span></span><span style='FONT-FAMILY:Times New Roman,serif' lang='EN-US'>ting-lio̍k</span><span style='FONT-FAMILY:新細明體,serif' lang='EN-US'>)</span><span style='FONT-FAMILY:新細明體,serif'>。</span></p>
<p style='TEXT-INDENT:24pt'><span style='FONT-FAMILY:新細明體,serif'>彼當時，范牧師佇做啥物代誌<span lang='EN-US'>--</span>咧？</span></p>
<p style='TEXT-INDENT:24pt'><span style='FONT-FAMILY:新細明體,serif'>伊逐工一定去每一間厝訪問一擺，轉來了後，連鞭提出筆記簿仔</span></p>
<p style='TEXT-INDENT:24pt'><span style='FONT-FAMILY:新細明體,serif'>暗街仔區<span lang='EN-US'>3</span></span></p>
<p style='TEXT-INDENT:24pt'><span style='FONT-FAMILY:新細明體,serif'>出世<span lang='EN-US'>2</span></span></p>
<p style='TEXT-INDENT:24pt'><span style='FONT-FAMILY:新細明體,serif'>著瘧症<span lang='EN-US'>6</span></span></p>
<p style='TEXT-INDENT:24pt'><span style='FONT-FAMILY:新細明體,serif'>吸鴉片者<span lang='EN-US'>11</span></span></p>
<p style='TEXT-INDENT:24pt'><span style='FONT-FAMILY:新細明體,serif'>精神異常者<span lang='EN-US'>2</span></span></p>
<p style='TEXT-INDENT:24pt'><span style='FONT-FAMILY:新細明體,serif'>無家可歸者<span lang='EN-US'>21</span></span></p>
<p style='TEXT-INDENT:24pt'><span style='FONT-FAMILY:新細明體,serif'>無家可歸的囡仔<span lang='EN-US'>3</span></span></p>
<p style='TEXT-INDENT:24pt'><span style='FONT-FAMILY:新細明體,serif'>規家轉去祖國者<span lang='EN-US'>6</span></span></p>
<p style='TEXT-INDENT:24pt'><span style='FONT-FAMILY:新細明體,serif'>斟酌共記錄落來。最後的「規家轉去祖國者」時，伊感覺心情真沉重，共筆掠甲絚絚絚，規个人踅神踅神，毋知佇想啥。</span></p>
<p style='TEXT-INDENT:24pt'><span style='FONT-FAMILY:新細明體,serif'>佮前一工的家庭訪問表比較看覓，就會使對伊的筆記簿仔內底，發現若是有佇中國大陸彼爿的戰亂消息，民心就漸漸無穩定。有錢的驚去予土匪搶，冗早就搬到安全的所在。離開家鄉拍工趁錢的人嘛轉去家族</span><span style='FONT-FAMILY:新細明體,serif'>所蹛</span><span style='FONT-FAMILY:新細明體,serif'>的故鄉。</span></p>
<p style='TEXT-INDENT:24pt'><span style='FONT-FAMILY:新細明體,serif'>遹佇巷仔內的，就只有遐無家可歸的人。</span></p>
<p style='TEXT-INDENT:24pt'><span style='FONT-FAMILY:新細明體,serif' lang='EN-US'>(</span><span style='FONT-FAMILY:新細明體,serif'>對矣，這陣正是上好的機會<span lang='EN-US'>)</span></span></p>
<p style='TEXT-INDENT:24pt'><span style='FONT-FAMILY:新細明體,serif'>伊總算共筆記簿仔闔起來，</span><span style='FONT-FAMILY:新細明體,serif'>然後徛</span><span style='LINE-HEIGHT:1.6;TEXT-INDENT:24pt;FONT-FAMILY:新細明體,serif;FONT-SIZE:10pt'>起來。忽然間足</span><span style='LINE-HEIGHT:1.6;TEXT-INDENT:24pt;FONT-FAMILY:新細明體,serif;FONT-SIZE:10pt'>大力共</span><span style='LINE-HEIGHT:1.6;TEXT-INDENT:24pt;FONT-FAMILY:新細明體,serif;FONT-SIZE:10pt'>掛佇窗邊的銅鑼</span><span style='LINE-HEIGHT:1.6;TEXT-INDENT:24pt;FONT-FAMILY:新細明體,serif;FONT-SIZE:10pt'>（</span><span style='LINE-HEIGHT:1.6;TEXT-INDENT:24pt;FONT-FAMILY:Times New Roman,serif;FONT-SIZE:10pt' lang='EN-US'>tâng-lô</span><span style='LINE-HEIGHT:1.6;TEXT-INDENT:24pt;FONT-FAMILY:新細明體,serif;FONT-SIZE:10pt'>）敲落去</span><span style='LINE-HEIGHT:1.6;TEXT-INDENT:24pt;FONT-FAMILY:新細明體,serif;FONT-SIZE:10pt'>，佇走廊</span><span style='LINE-HEIGHT:1.6;TEXT-INDENT:24pt;FONT-FAMILY:Times New Roman,serif;FONT-SIZE:10pt' lang='EN-US'>(tsáu-lông)</span><span style='LINE-HEIGHT:1.6;TEXT-INDENT:24pt;FONT-FAMILY:新細明體,serif;FONT-SIZE:10pt'>響起真尖的懸音。予使用人陳哥驚一趒。</span></p>
<p style='TEXT-INDENT:24pt'><span style='FONT-FAMILY:新細明體,serif'>「主人，有<font style='BACKGROUND-COLOR:#ff00ff'>事</font>代誌叫我─」</span></p>
<p style='TEXT-INDENT:24pt'><span style='FONT-FAMILY:新細明體,serif'>「著，無錯是我叫的。─<font style='BACKGROUND-COLOR:#ffffff'>敲門</font>，佇西洋無你這款毋捌禮數的人，毋<font style='BACKGROUND-COLOR:#ffffff'>敲</font>門就入去人的房間。重來。」</span></p>
<p style='TEXT-INDENT:24pt'><span style='FONT-FAMILY:新細明體,serif'>然後，伊就越頭開始佇室內踅來踅去。這種情形就是伊欲開始講話的動作，佇踅圓箍仔的時陣，拄才鬱牢的表情開始放冗，總算用沉重口氣講：</span></p>
<p style='TEXT-INDENT:24pt'><span style='FONT-FAMILY:新細明體,serif'>「陳哥上清楚暗街仔的地理，可能已經知影矣！最近羅漢跤仔增加的情形真嚴重。我親目睭看到咧欲枵死的人，應該愛想一寡仔救濟的方法。」</span></p>
<p style='TEXT-INDENT:24pt'><span style='FONT-FAMILY:新細明體,serif'>「嘿！主人，這馬混亂才拄欲開始。是有一寡吵吵鬧鬧的人。」</span></p>
<p style='TEXT-INDENT:24pt'><span style='FONT-FAMILY:新細明體,serif'>「話毋是按呢講，現此時正是神救世間人的時陣，我欲盡我所有的能力，就算講是</span><span style='FONT-FAMILY:新細明體,serif'>蹛</span><span style='FONT-FAMILY:新細明體,serif'>一暗暝抑是食一頓飯也好，也愛救人。──這是</span><span style='FONT-FAMILY:新細明體,serif'>順從</span><span style='FONT-FAMILY:新細明體,serif'>神的命令。」</span></p>
<p style='TEXT-INDENT:24pt'><span style='FONT-FAMILY:新細明體,serif'>范牧師佇講遮的話的時陣，用正手手指頭仔拈著十字架<span lang='EN-US'>(</span></span><span style='FONT-FAMILY:Times New Roman,serif' lang='EN-US'>si̍p-jī-kè</span><span style='FONT-FAMILY:新細明體,serif' lang='EN-US'>)</span><span lang='EN-US'> </span><span style='FONT-FAMILY:新細明體,serif'>徙來到胸坎頭前，這的時陣有一種袂使侵犯的尊嚴。陳哥親像認真甲欲跪落去，伊講：</span></p>
<p style='TEXT-INDENT:24pt'><span style='FONT-FAMILY:新細明體,serif'>「啊！主人，真使人感動的話，嘛是這个原因，我崇拜主人就親像崇拜神仝款，嘿嘿──。冗早集合逐家。」</span></p>
<p style='TEXT-INDENT:24pt'><span style='FONT-FAMILY:新細明體,serif'>對愛扶</span><span style='FONT-FAMILY:Times New Roman,serif' lang='EN-US'>lān</span><span style='FONT-FAMILY:新細明體,serif'>脬的陳哥，閣講一句、</span></p>
<p style='TEXT-INDENT:24pt'><span style='FONT-FAMILY:新細明體,serif'>「講是神佇救人，</span><span style='FONT-FAMILY:Times New Roman,serif' lang='EN-US'>tshuā</span><span style='FONT-FAMILY:新細明體,serif' lang='EN-US'> </span><span style='FONT-FAMILY:Times New Roman,serif' lang='EN-US'>in</span><span style='FONT-FAMILY:新細明體,serif'>轉來。」</span></p>
<p style='TEXT-INDENT:24pt'><span style='FONT-FAMILY:新細明體,serif'>確認陳哥的背影消失佇走廊的斡角了後，范牧師共門窗關甲密密密，一目</span><span style='FONT-FAMILY:Times New Roman,serif' lang='EN-US'>nih</span><span style='FONT-FAMILY:新細明體,serif'>仔變成一个眼神真利的人。伊真緊行轉去桌仔邊。一看，對屜仔上底層抽出一張地圖佇桌仔頂展開。</span></p>
<p style='TEXT-INDENT:24pt'><span style='FONT-FAMILY:新細明體,serif'>彼是伊每一工个個別訪問家庭抑是散步，經過種種的活動了後詳細畫落來的<span lang='EN-US'>T</span>街的地圖。</span></p>
<p style='TEXT-INDENT:24pt'><b><span style='FONT-FAMILY:新細明體,serif'>二</span></b></p>
<p style='TEXT-INDENT:24pt'><span style='FONT-FAMILY:新細明體,serif'>召集</span><span style='FONT-FAMILY:Times New Roman,serif' lang='EN-US'>(tiàu-tsi̍p</span><span style='FONT-FAMILY:新細明體,serif' lang='EN-US'>)</span><span style='FONT-FAMILY:新細明體,serif'>無家可歸的人大約有一百个。</span></p>
<p style='TEXT-INDENT:24pt'><span style='FONT-FAMILY:新細明體,serif'>伊馬上召集信徒，要求逐家準備齊全，收留</span><span style='FONT-FAMILY:新細明體,serif'>羅漢跤仔</span><span style='FONT-FAMILY:新細明體,serif'>，同時嘛袂袂記得書寫「<span lang='EN-US'>XX</span>教會救濟所」的招牌，掛佇大馬路邊。</span></p>
<p style='TEXT-INDENT:24pt'><span style='FONT-FAMILY:新細明體,serif'>看著彼个招牌來的</span><span style='LINE-HEIGHT:1.6;FONT-FAMILY:新細明體,serif;FONT-SIZE:10pt'>羅漢跤仔</span><span style='LINE-HEIGHT:1.6;TEXT-INDENT:24pt;FONT-FAMILY:新細明體,serif;FONT-SIZE:10pt'>，變甲愈來愈濟。其中嘛袂少是無人請家己來的人。</span><font style='TEXT-INDENT:24pt;FONT-SIZE:10pt' size='2'><span style='LINE-HEIGHT:1.6;FONT-FAMILY:新細明體,serif'>范牧師共信徒講，對待遮的人應該愛無差別，攏愛予</span><span style='LINE-HEIGHT:1.6;FONT-FAMILY:新細明體,serif' lang='EN-US'>in</span><span style='LINE-HEIGHT:1.6;FONT-FAMILY:新細明體,serif'>平濟的飯。</span></font></p>
<p style='TEXT-INDENT:24pt'><span style='FONT-FAMILY:新細明體,serif'><font color='#ff0000'>---------------------------------------------------------------------------------------------------------------------------------------------------------------------------------------------------</font></span></p>
<p style='TEXT-INDENT:24pt'><span style='FONT-FAMILY:新細明體,serif'>然後，伊勉強忍牢勿笑出來，四界佮</span><span style='FONT-FAMILY:新細明體,serif'>羅漢跤仔</span><span style='FONT-FAMILY:新細明體,serif'>拍招呼。</span></p>
<p style='TEXT-INDENT:24pt'><span style='FONT-FAMILY:新細明體,serif'>「來來，請毋免客氣，盡量食，這是神的恩賜。逐家佮我仝款攏是神的後生、耶穌基督的後生，請毋通袂記，愛好好矣會記得。」</span></p>
<p style='TEXT-INDENT:24pt'><span style='FONT-FAMILY:新細明體,serif'>按呢一直重複講幾擺了後，伊清彩掠一个</span><span style='FONT-FAMILY:新細明體,serif'>羅漢跤仔</span><span style='FONT-FAMILY:新細明體,serif'>共伊問。</span></p>
<p style='TEXT-INDENT:24pt'><span style='FONT-FAMILY:新細明體,serif'>「你是啥人的後生？」</span></p>
<p style='TEXT-INDENT:24pt'><span style='FONT-FAMILY:新細明體,serif'>「？」</span></p>
<p style='TEXT-INDENT:24pt'><span style='FONT-FAMILY:新細明體,serif'>「你是啥人的後生？已經袂記得矣<span lang='EN-US'>--</span>呢？」</span></p>
<p style='TEXT-INDENT:24pt'><span style='FONT-FAMILY:新細明體,serif'>「是炸物件<span lang='EN-US'>in</span>兜的後生。」</span></p>
<p style='TEXT-INDENT:24pt'><span style='FONT-FAMILY:新細明體,serif'>「毋著。是耶穌基督的後生，已經袂記得矣<span lang='EN-US'>--</span>呢？好好甲記佇頭殼內。」</span></p>
<p style='TEXT-INDENT:24pt'><span style='FONT-FAMILY:新細明體,serif'>然後，彼暗的暗頓，逐家攏無想到會分到酒啉。</span></p>
<p style='TEXT-INDENT:24pt'><span style='LINE-HEIGHT:1.6;FONT-FAMILY:新細明體,serif;FONT-SIZE:10pt'>羅漢跤仔</span><span style='FONT-FAMILY:新細明體,serif'>已經真久無食甲遮爾飽過，又閣親像緣份相逢仝款的人住佇咧仝一个所在，互相攏有講袂完的話，趁著興味而起提供的「耳空邊新新聞」。</span></p>
<p style='TEXT-INDENT:24pt'><span style='FONT-FAMILY:新細明體,serif'>「好親像日本兵仔欲登陸矣。」</span></p>
<p style='TEXT-INDENT:24pt'><span style='FONT-FAMILY:新細明體,serif'>「彼算啥，佇南方，戰爭已經開始矣。」</span></p>
<p style='TEXT-INDENT:24pt'><span style='FONT-FAMILY:新細明體,serif'>「逃命代先、趁早關店。粗俗拍賣遐的土地，趁這馬提到現金的才算是巧巧人。」</span></p>
<p style='TEXT-INDENT:24pt'><span style='FONT-FAMILY:新細明體,serif'>「毋過，咱無問題。范先生講甲真清楚、到時會保護咱的安全。證據就是看遐出出入入的滿清的商船、軍艦，也攏是親像共英國國旗當作是護身符仝款掛牢牢。『耶穌基督的後生』，重要的是毋通袂記得呵咾這句話。」</span></p>
<p style='TEXT-INDENT:24pt'><span style='FONT-FAMILY:新細明體,serif'>著按呢，「耳空邊新新聞」佇彼暝真緊就予人傳到教會外口。</span></p>
<p style='TEXT-INDENT:24pt'><span style='FONT-FAMILY:新細明體,serif'>佇教會內院的房間內底，范牧師想起伊彼種敢若熊的運動，開始佇室內行來行去。</span></p>
<p style='TEXT-INDENT:24pt'><span style='FONT-FAMILY:新細明體,serif'>佇遐藏著地圖的桌仔邊，</span><span style='FONT-FAMILY:新細明體,serif'>徛</span><span style='FONT-FAMILY:新細明體,serif'>著一个土地牽猴仔葉石頭，特別是范任有先生有代誌找揣伊服務的時陣，一看敢若就親像軍師仝款開始撚喙鬚。</span></p>
<p style='TEXT-INDENT:24pt'><b><span style='FONT-FAMILY:新細明體,serif'>三</span></b></p>
<p style='TEXT-INDENT:24pt'><span style='FONT-FAMILY:新細明體,serif'>隔轉工規條街的空氣開始產生變化。四界攏共門窗關甲密密密，相連紲出現準備規家伙仔欲搬走的人家佮店面。</span></p>
<p style='TEXT-INDENT:24pt'><span style='FONT-FAMILY:新細明體,serif'>予<span lang='EN-US'>in</span>上歡喜佮感謝的是范牧師所帶領的</span><span style='FONT-FAMILY:新細明體,serif'>羅漢跤仔</span><span style='FONT-FAMILY:新細明體,serif'>。<span lang='EN-US'>in</span>免費替<span lang='EN-US'>in</span>服務閣有鬥相共搬家具。多數的</span><span style='LINE-HEIGHT:1.6;FONT-FAMILY:新細明體,serif;FONT-SIZE:10pt'>羅漢跤仔</span><span style='LINE-HEIGHT:1.6;TEXT-INDENT:24pt;FONT-FAMILY:新細明體,serif;FONT-SIZE:10pt'>佇搬家具的時陣，也有人順手偷提別人的物件。</span></p>
<p style='TEXT-INDENT:24pt'><span style='FONT-FAMILY:新細明體,serif'>毋過厝邊頭尾攏真感謝范牧師美德的行為，而對家己的損失攏總放袂記。</span></p>
<p style='TEXT-INDENT:24pt'><b><span style='FONT-FAMILY:新細明體,serif'>四</span></b></p>
<p style='TEXT-INDENT:24pt'><span style='FONT-FAMILY:新細明體,serif'>毋免兩三工，有五分之一的人家已經空矣。彼陣，暗中受到范牧師命令的土地牽猴仔葉石頭開始佮地主、厝頭家，交涉買賣土地佮厝。</span></p>
<p style='TEXT-INDENT:24pt'><b><span style='FONT-FAMILY:新細明體,serif'>五</span></b></p>
<p style='TEXT-INDENT:24pt'><span style='FONT-FAMILY:新細明體,serif'>「代誌大條矣，縣政府的官員敢若知影咱的事業的款。」</span></p>
<p style='TEXT-INDENT:24pt'><span style='FONT-FAMILY:新細明體,serif'>葉石頭坐佇咧椅仔頂，驚甲軟荍荍。</span></p>
<p style='TEXT-INDENT:24pt'><span style='FONT-FAMILY:新細明體,serif'>「看這傳票攏已經來矣。」</span></p>
<p style='TEXT-INDENT:24pt'><span style='FONT-FAMILY:新細明體,serif'>然後對橐袋仔底提出來欲予范牧師。毋過范牧師一點仔嘛無欲提過來看的意思。</span></p>
<p style='TEXT-INDENT:24pt'><span style='FONT-FAMILY:新細明體,serif'>「你家己烏白四界買收土地才造成這馬的情形。連我不希望欲得的，是你為了家己的野心才買的。這才是引起注意的原因。」</span></p>
<p style='TEXT-INDENT:24pt'><span style='FONT-FAMILY:新細明體,serif'>范牧師表示出真無客氣的態度，用手指頭仔拄著葉石頭的胸坎。</span></p>
<p style='TEXT-INDENT:24pt'><span style='FONT-FAMILY:新細明體,serif'>「毋是毋是，彼是范先生誤會矣。我為著隱瞞范先生買賣土地的目的。刁工共無欲得的土地嘛做伙買落來，咱毋是按呢約束的呢？」</span></p>
<p style='TEXT-INDENT:24pt'><span style='FONT-FAMILY:新細明體,serif'>葉石頭一方面予范牧師的手指頭仔硩牢咧，親像真歹開喙按呢繼續說落去。</span></p>
<p style='TEXT-INDENT:24pt'><span style='FONT-FAMILY:新細明體,serif'>「坦白講，這擺的傳調是為著欲檢舉你，當做參考人而予人傳調的。你企圖擾亂民心而且佇咧重要的所在──。」</span></p>
<p style='TEXT-INDENT:24pt'><span style='FONT-FAMILY:新細明體,serif'>「烏白講，到底是啥人欲檢舉我？」</span></p>
<p style='TEXT-INDENT:24pt'><span style='FONT-FAMILY:新細明體,serif'>「是軍的統營。」</span></p>
<p style='TEXT-INDENT:24pt'><span style='FONT-FAMILY:新細明體,serif'>「統營？真趣味。我共滿清的軍艦當做對手檢舉予你看覓。抑是利用我彼善良的信徒──無家可歸的人。遮的代誌會當對<span lang='EN-US'>in</span>家己的口中光明正大的證明。滿清的官員敢講袂記得我是有傳教使命的傳教師。我若是無救濟<span lang='EN-US'>in</span>，毋知這馬變啥款矣？枵死矣。做強盜矣。共災禍轉變成福的又閣是何方神聖？毋免講嘛知影是徛佇這咧所在的我。是范任古。講毋著矣。是神。是耶穌基督。我無任何見笑的所在，我是正義佮人道的奴才。你上清楚。葉先生。」</span></p>
<p style='TEXT-INDENT:24pt'><b><span style='FONT-FAMILY:新細明體,serif'>六</span></b></p>
<p style='TEXT-INDENT:24pt'><span style='FONT-FAMILY:新細明體,serif'>此後的幾工，范先生佇咧英國領事館和滿清的官員之間走傱。過沒外久，縣政府、統營相連紲佇咧談判了後就恬恬矣。</span></p>
<p style='TEXT-INDENT:24pt'><b><span style='FONT-FAMILY:新細明體,serif'>七</span></b></p>
<p style='TEXT-INDENT:24pt'><span style='FONT-FAMILY:新細明體,serif'>「真正是傷腦筋！」</span></p>
<p style='TEXT-INDENT:24pt'><span style='FONT-FAMILY:新細明體,serif'>又閣是葉石頭來講話。買收虎蹄嶺土地的代誌、地主陳泉一家伙仔講就算講是予<span lang='EN-US'>in</span>百萬黃金嘛毋賣家己的土地。虎蹄嶺所在的高地是這條街仔的徛屏，地主陳泉一家伙仔佇半山腰有一間真闊的厝宅。兩爿攏會當看到太平洋佮街仔路的全貌。范牧師嘛是對虎蹄嶺這親目睭看到滿清的軍艦一出基隆港了後就馬上共英國國旗掛起來然後開走。彼時陣，伊就想著無論用啥物方法嘛攏愛共虎蹄嶺收轉去英國。若是袂當完全佔領，嘛愛提著訂九十九年的租約，就算袂用得，嘛愛買著土地建教會。</span></p>
<p style='TEXT-INDENT:24pt'><span style='FONT-FAMILY:新細明體,serif'>想到遮，伊就真積極到陳泉的厝宅行踏，鼓勵<span lang='EN-US'>in</span>信基督教，但是攏無效果。陳泉佮大部分的人仝款信儒教。毋過嘛袂當算是儒教，顛倒是信奉各種迷信的怪人。伊一直認為，佇伊這代建立起來的家產，是因為地理師選定這塊虎蹄嶺而來的。</span></p>
<p style='TEXT-INDENT:24pt'><span style='FONT-FAMILY:新細明體,serif'>「無論如何，佇睏龍的翼股聽講是天底下唯一的好所在。因為按呢，講較濟嘛無較縒。」</span></p>
<p style='LINE-HEIGHT:normal;TEXT-INDENT:0in;MARGIN:0pt 0in;DIRECTION:ltr;WORD-BREAK:normal'><span style='FONT-FAMILY:微軟正黑體'><font style='COLOR:rgb(0,0,0)' size='2'>           </font><font size='3'> <font color='#666666'> </font></font><font size='3' color='#666666'> </font><font size='2'>葉石頭連幌兩三擺頭</font><font size='3'>。</font></span><span> </span></p>
<p style='TEXT-INDENT:24pt'><span style='FONT-FAMILY:新細明體,serif'>「若是真正決定欲買，倒不如范先生家己直接去，啥款？──」</span></p>
<p style='TEXT-INDENT:24pt'><span style='FONT-FAMILY:新細明體,serif'><font color='#ff0000'>---------------------------------------------------------------------------------------------------------------------------------------------------------------------------------------------------------------------------------------------</font></span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「嗯<span lang='EN-US'>!</span>按呢嘛袂歹，猶毋過去了後欲做啥物？」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「陳泉的孤查某囝得著一種不明的怪病，睏規个月矣。替伊治好病，這就是你愛做的代誌。」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「嗯！治好病做信徒──。」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「按呢就要看范先生的手段啊。」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「做信徒了後開始交涉土地。果然是好計策，毋過需要一寡仔時間。」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「但是這是上有效的方法。事實上<span lang='EN-US'>in</span>請道士來干焦會予病情更加惡化。因此，范先生的西洋醫術馬上就會使得著<span lang='EN-US'>in</span>的信任。」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「嗯！──。」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>但是范牧師回答了後，就坐佇長椅頂頭。葉石頭無法度了解，這馬對伊來講有一个不利的消息。彼就是脆弱的滿清戰敗矣，如此一來，完全會當預測著日本一定會要求共台灣割予<span lang='EN-US'>in</span>。以美國佮英國為首的第三國家一定真緊張，欲準備對策應付紲落來的情形。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>就算范牧師收買土地也要佇滿清政府閣佇咧的時陣，用好土地的所有權。若是無細膩延遲著，等日本政府來了後就無好出手矣。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「葉先生，你講過陳泉是一個真迷信的人。」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「是、彼是、彼──」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「好，按呢我就替伊治好彼个病。」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>范牧師非常堅定的講完以後，到目前為止的鬱卒，好親像突然間攏無了了矣，家己一個人開始活潑的運動。</span></p>
<p style='TEXT-INDENT:24pt'><b><span style='FONT-FAMILY:新細明體,serif;COLOR:black'>八</span></b></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>有一工，陳泉的厝宅出現一位神奇的老人。行過來、行過去。敢若欲看透這間厝，毋過又閣佇門前吐大氣。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>厝內底的人感覺真奇怪所以請伊入來厝內。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「一家之主佇佗位？袂用有任何懷疑。我欲佮伊見面。歹吉兆已經會使看著矣。」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>厝內底的人驚一趒，趕緊請伊入去陳泉的房間。老人講：伊是來遮挽藥仔的，經過後山陳家的墓仔埔的時，無注意看著墓牌，掣一个。會當看出彼是家族滅族的歹吉兆，經過種種山貌、地勢，調查清楚矣。真正是恐怖的地理變化。遮本來是臥<span lang='EN-US'>(</span></span><span style='FONT-FAMILY:Times New Roman,serif;COLOR:black' lang='EN-US'>ngōo</span><span style='FONT-FAMILY:新細明體,serif;COLOR:black' lang='EN-US'>)</span><span style='FONT-FAMILY:新細明體,serif;COLOR:black'>虎的龍翼之地。猶毋過這馬無仝款矣。龍象<span lang='EN-US'>(</span></span><span style='FONT-FAMILY:Times New Roman,serif;COLOR:black' lang='EN-US'>siōng</span><span style='FONT-FAMILY:新細明體,serif;COLOR:black' lang='EN-US'>)</span><span style='FONT-FAMILY:新細明體,serif;COLOR:black'>咧欲得雲登天鳴動。因此祖先的墓失去了安定，囝孫不斷受魔風侵擾。佇龍出發了後，這塊土地會變甲真普通，也就是講，會變成䆀的土地。老人共<span lang='EN-US'>in</span>強調上慢愛佇五工內閃避這个災難。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>陳泉一聽著，馬上跋倒佇塗跤。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「可惜。已經上慢矣！」</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>老人雙手合掌。厝內底的人對老人熱情款待表示感謝之意。</span></p>
<p style='TEXT-INDENT:24pt'><b><span style='FONT-FAMILY:新細明體,serif;COLOR:black'>九</span></b></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>過五工了後，到底按怎咧？迷信的陳家最後嘛無意願將彼个土地做任何變動。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>根據葉石頭的話，自從陳泉倒佇病床頂以來，厝內的人無知影欲按怎才好，只是逐工啼啼哭哭。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>此外，日本佮滿清之間講和的意願已經愈來愈懸。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>范牧師開始緊張矣。無論如何若是毋做最後的決定，到目前的拍拚就攏烏有去矣。當然，彼个老人就是范牧師派去的地理師。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>既然如此，最後的手段就是一定愛靠伊家己。范牧師穿著黑色的修道僧服，提著沉重的黑色皮包出去。皮包內底干焦放一包安眠藥仔。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>「恁予彼个迷信苦苦折磨著。毋過我會使用西洋新的療法來治好。──話講轉來、毋過加減有一寡仔損失。」</span></p>
<p style='TEXT-INDENT:24pt'><b><span style='FONT-FAMILY:新細明體,serif;COLOR:black'>十</span></b></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>彼晚經過范牧師的治療了後，陳泉佮<span lang='EN-US'>in</span>查某囝也攏繼續睏甲真落眠。毋過厝內人的安心只是一時的，隔轉工透早發現閣較大的凶兆<span lang='EN-US'>(</span></span><span style='FONT-FAMILY:Times New Roman,serif;COLOR:black' lang='EN-US'>hiong-tiāu</span><span style='FONT-FAMILY:新細明體,serif;COLOR:black' lang='EN-US'>)</span><span style='FONT-FAMILY:新細明體,serif;COLOR:black'>。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>佇佛壇頂的神主牌仔消失矣。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>英國人范任古就是用這種烏漉肚的手段。提得咱佇台灣幾十甲的土地。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>就算講到最近為止，嘛攏會使佇山腰的教會內看著雖然不是范任古本人，毋過卻是佮咱無仝眼睛鼻子的人聳鬚的蹛佇遐。</span></p>
<p style='TEXT-INDENT:24pt'><span style='FONT-FAMILY:新細明體,serif;COLOR:black'>猶毋過，自從大東亞戰爭以來，遮的教會予咱接收、建立升旗台。變成提來召集的集會所。</span></p>
<p style='TEXT-INDENT:24pt'><font size='3' face='新細明體, serif' color='#ff0000'>--------------------------------------------------------->>>>>結束</font></p></div></td></tr></tbody></table></div></div><br /><small>Updated on <abbr class="updated" title="2013-07-01T06:22:59.458Z">&#19971;&#26376; 1, 2013</abbr> by <span class="author"><span class="vcard"><a class="fn" href="mailto:d987588@gmail.com">&#31179;&#40179;&#38515;</a></span></span> (<a href="../history.html">Version <span class="sites:revision">13</span></a>)</small><br /></div></div></body></html>