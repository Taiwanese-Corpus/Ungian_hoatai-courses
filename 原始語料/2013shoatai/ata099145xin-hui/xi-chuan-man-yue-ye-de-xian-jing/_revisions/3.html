<html><head><title>&#35199;&#24029;&#28415;-&#26376;&#22812;&#30340;&#38519;&#38449; (Version 3)</title></head><body><div class="hentry webpage" id="https://sites.google.com/feeds/content/site/2013shoatai/2489713764546457511"><h3><span class="entry-title">&#35199;&#24029;&#28415;-&#26376;&#22812;&#30340;&#38519;&#38449;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><font face='新細明體, serif'><font size='3'>西川滿小說集２月夜的陷阱</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>2013/04/22</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　──達朗帝拉，達朗帝拉，帝拉帝拉旦旦。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　奇怪趣味的演奏聲，今暗又擱響起。已經毋知連紲幾个暗暝，暝若深就聽會著。親像信號，對遠遠的所在傳來奇妙的樂器演奏聲。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　敢毋是佇部落咧拜土地公，抑是有好額人兜咧辦喜事，請布袋戲來連紲演幾暗？將手伸入去布袋傀儡內底，予傀儡自由自在跳舞是真趣味的，少年時陣耍尪仔的快樂，確實無法度放袂記。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　拍開二樓的窗仔門，同齊流入來二月的黃昏景色，音樂會使聽得閣較清楚。聽起來若親像佇東爿的部落演奏的音樂。夾板、南唐鼓、大鑼、小鑼、水擦、單皮鼓、胡琴，達朗帝拉、達朗帝拉、帝拉旦旦，親像滴雨無聊的聲音。三不五時參入鬧熱的七孔喇叭聲。月娘已經昇起來佇樹枝蕩蕩晃的林仔頂，照咧街仔路的厝頂金熠熠。我蹛的中山路，平厝真濟。對遮會使看著真濟厝頂佮林仔，若親像是皇帝徛佇懸樓望著世間的心情。毌擱這幾暗連紲聽到的達朗帝拉演奏聲，予人心情齷齪，暗時抑睏袂落眠。彼種悲傷、無聊的旋律，到底是啥人塊演奏？</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　著，我應該出去確認，查明真相，若無，一定睏袂去。將衫穿好，緊落來樓跤。月娘的光線，照佇大麵包樹親像錦蛇仝款的樹枝，洩露佇埕斗內。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　行出街仔路，樂音時懸時低，有時真遠，是予徛家閘著的關係。經過有教會的公園、行入三條通向東，街仔路的盡頭有細條的用水路，平平的平埔佮田園。中央有竹仔的所在就是有徛家。反射月光親像一支白柱仔，是上啤頭麥仔酒工廠的煙筒。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　樂音是對煙筒的方向傳來。若親像是足遠的所在，無的確是松山機場附近吧。半暝啊，已經無人塊行路，只有月光照著田園，石仔路彎彎斡斡行向東方去。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　對秋天到冬天，我已經算袂清楚是第幾擺行這條歹行的路了。為著已經往生的巧嬌。伊講袂上是美女，毋擱有吸引查埔人的魅力。皮膚親像肥豬肉遐爾白，中範的身材，腰佮尻川的肥軟，予人想著上元節拜天公時牲禮用的燒豬肉，引起查埔人的慾望。抑因為按呢，巧嬌敢若真難得到家己肉體的滿足感，若無查埔人是活袂落去的。因為伊生來是做田囝才是不幸的開始。像伊身材遐爾大的查某，去作藝旦是毋是幸福？是另外的問題，但是假使伊是藝旦，至少會使自由創治查埔人，啥人嘛袂去管，家己嘛會得到快樂的生活。對我來講，假使巧嬌是一个煙花女，毋管是藝旦抑是趁食查某，我嘛袂感覺遐爾痛苦。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'><br/></font></font></p><p><span style='font-size:10.0pt' lang='EN-US'>2013/05/06</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「先生，有欲買魚仔否？」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　對籠仔內底細竹葉仔掠出活跳跳的鯉魚。伊肥軟的手予熱天的日光照甲淡薄仔刺目。佇葵笠仔下底的臉，臉色誠死白，吸引我的注意。我詳細甲伊看，無</span><span style='font-size:10.0pt' lang='EN-US'>nih-ba̍k</span><span style='font-size:10.0pt;font-family:新細明體,serif'>著甲鯉魚收下。想欲付錢。伊閣</span><span style='font-size:10.0pt' lang='EN-US'>ba̍k-tsit-nih</span><span style='font-size:10.0pt;font-family:新細明體,serif'>，妖豔的信號互我驚一下，無意中抓著伊的手，講：「欲對我來否？」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　查某人將歡喜的感情呈現佇臉上，將葵笠仔褪掉。伊比我想的閣較少年，下頦誠金滑。</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif' lang='ZH-CN'>　　「先生，只有你一个人？」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「無煩無腦的生活。我獨身一个。」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「誠互人欣羨。阮兜顛倒是阮尪婿無出脫，互我一直煩惱。」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　查某人穿水色的短衫、金滑的黑褲。伊入來著坐佇灶跤的椅仔，我倒一杯滾水罐的烏龍茶互伊。</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「對佗位來？」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「上埤頭。」講著，查某人巡視房間的家具，「先生誠好額──哦，這真正是好茶。」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「正鐵羅漢茶。」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「先生，我無想欲閣出去叫賣。賰兩條魚仔，請你買落來，敢好？」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　查某人對跤下跤的魚籠仔，抓出鯉魚囥佇刀砧頂面，攑起菜刀。</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「啊，真正答應矣？毋閣你尪毋是咧等你轉去嗎？」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「毋是，我欲感謝你的邀請，橫直轉去到厝內，嘛只有我一个人。」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「咦？你尪敢無佇厝？」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　查某人無回答，伊剖開鯉魚的腹肚、將下水洗清氣，點爐火，然後囥鐵鼎仔，注入豬油。巧嬌的新婦款，真正是有夠讚。啉淡薄仔米酒，伊真緊啉互焦，現出歡喜的眼神看我。</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「伊無愛作田，阮尪婿煞規工，有閒著耍傀儡。」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「矣，布袋戲？」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「彼，猶閣袂䆀，布袋戲會使賺錢嘛。阮彼个尪婿，偏偏欲耍傀儡戲。」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「彼誠稀罕。」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「你知影？」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　「無看過。」</span></p>

<p><span style='font-size:10.0pt' lang='EN-US'> </span></p>

<p><span style='font-size:10.0pt;font-family:新細明體,serif'>　　巧嬌看我搖頭，著家己倒酒，繼續啉兩杯，已經無生分甲講。</span></p><p><span style='font-size:10.0pt;font-family:新細明體,serif'><br/></span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　「共傀儡當作唯一的親人，</span><span style='font-size:10.0pt' lang='EN-US'>tshuā</span><span style='font-size:10.0pt;font-family:新細明體,serif'>去眠床頂，親像牽手</span><span style='font-size:9.0pt;font-family:細明體'>l</span><span style='font-size:9.0pt;font-family:SimSun'>ám-ti</span><span style='font-size:9.0pt'>â</span><span style='font-size:9.0pt;font-family:SimSun'>u-ti</span><span style='font-size:9.0pt'>â</span><span style='font-size:9.0pt;font-family:SimSun'>u</span><span style='font-size:9.0pt;font-family:新細明體,serif'>抱咧睏，實在是迷戀著傀儡。毋閣傀儡戲，上加是天公有祭典才會有邀請演出。無親像布袋戲景氣遐爾好。若是時常有人邀請演出，猶閣會得過。毋閣，袂行，傀儡愛用絲線操作，行路攏軟軟無精彩，顛倒驚人。」</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif'>　　「雖然你按呢講，但是你毋是知影伊的性格，才嫁互伊的嗎？」</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif'>　　「嗯，六郎伊是互我招翁。」巧嬌攑箸夾咧魚肉，</span><span style='font-size:10.0pt;font-family:新細明體,serif'>囥入嘴裡。「當然，作田是誠心苦，平常無啥物消遣，伊煞組織樂社，有閒著演奏</span><span style='font-size:10.0pt' lang='EN-US'>tshit-thô</span><span style='font-size:10.0pt;font-family:新細明體,serif'>規暝。毋閣，六郎這个人，等我爸母過身矣，著共田裡的工課放手，專心去耍傀儡。聽講，伊一直是偷偷招集村人，無論偌無閒嘛咧耍……」</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif'>　　若親像對</span><span style='font-size:10.0pt;font-family:新細明體,serif'>尪婿誠無滿足，巧嬌的話，對伊薄薄的嘴唇一直跳出來。自按呢，我知影伊彼叫作六郎的尪婿是傀儡劇團「小飛虎」的團長，接受台南的某天公廟修築工事落成典禮，</span><span style='font-size:10.0pt' lang='EN-US'>tshuā</span><span style='font-size:10.0pt;font-family:新細明體,serif'>著規團去演出。巧嬌伊煞為著賺所費，抓厝內家己飼的鯉魚出來賣。我抓著伊彼無粗的手指，欣賞一下，講：</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　「按呢今暗，我是毋是會使去訪問你？」</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　用嘴唇接觸伊紅紅的耳仔。查某人點頭，然後突出伊的下唇。</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　等到天暗，我才出來行這一條路。月娘已經沉落，路是烏暗的，只有天頂的星閃閃爍爍，火星流入西爿，天馬光咧，已經是秋天矣。</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　微風吹動竹仔叢，民家的燈火誠吸引人。以麥仔酒工廠的煙筒作目標，根據巧嬌講的路程行。但是只有星光，上路真困難，一直向東，行石仔路去。突然，佇前頭看到著火的火，敢是野火？無，親像是強烈的火勢，毋閣火光並無變大。行較近咧，才知影是舊的磚瓦工廠的夥。彼是燒規暗無停的，好一个路標。</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif'>　　度過河、行倚竹林，巧嬌就佇約束的水池邊徛咧。初時我以為水池頂面白白的是路，詳細一看。查某人手提的燈火仔佇水內</span><span style='font-size:10.0pt;font-family:新細明體,serif'>蕩蕩晃，才知影是巧嬌日時抓過魚仔的水池，非常大。踅過水池邊，行倚巧嬌身軀邊，伊將燈火仔</span><span style='font-size:10.0pt' lang='EN-US'>pûn-hoa</span><span style='font-size:10.0pt;font-family:新細明體,serif'>，佇烏暗內手指</span><span style='font-size:10.0pt' lang='EN-US'>kap</span><span style='font-size:10.0pt;font-family:新細明體,serif'>手指糾纏起來，我互伊</span><span style='font-size:10.0pt' lang='EN-US'>tshuā</span><span style='font-size:10.0pt;font-family:新細明體,serif'>入去竹仔叢內。日本官捌認為竹仔叢誠無清氣無衛生，提供獎賞剉掉民家婦斤的竹仔叢。其實這是</span><span style='font-size:10.0pt' lang='EN-US'>in</span><span style='font-size:10.0pt;font-family:新細明體,serif'>認識傷少的行為。竹仔叢的風韻誠奇妙，會使作日常器具的材料，嘛會使預防匪賊</span><span style='font-size:10.0pt' lang='EN-US'>kap</span><span style='font-size:10.0pt;font-family:新細明體,serif'>風的襲擊。尤其親像今暗，著共我</span><span style='font-size:10.0pt' lang='EN-US'>kap</span><span style='font-size:10.0pt;font-family:新細明體,serif'>巧嬌按部落的目珠隔離矣，成為連結魚水之夢的城牆。</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　田莊粗簡的土角厝，但也有正廳、左右廂房，總共有六个房間。巧嬌</span><span style='font-size:10.0pt' lang='EN-US'>tshuā</span><span style='font-size:10.0pt;font-family:新細明體,serif'>入去西廂，佇茅草厝頂下跤，大竹梁吊咧暗淡的電火，堅牢的眠床佔去房間的一半。</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　共入口的草蓆門關矣。</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　「等你足久矣！」</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　巧嬌的兩隻手抱著我的頷頸，我唚伊的目珠。伊掛咧日時無的翡翠耳鉤，晃咧耳鉤共麻布蠓罩放落。我想欲坐落來，煞看到大目珠、差不多五歲大的查埔囡仔，頕低雙手徛佇遐，互我驚著。</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　「免驚，彼是傀儡。」</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　巧嬌無共伊當作一回事，褪掉繡花布鞋。然後用雙手掠跤指頭仔。伊捲起黑褲，互露出的腿顯示出閣較白而非常妖艷。越過視線，閣看到傀儡。愈看愈感覺奇怪。白色的臉敢若浮現出恥笑的表情。雖然是柴頭尪仔，敢若咧監視我的行動，真正討厭。</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　「共伊提落來，好否？」</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　「共六郎！」</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　「六郎？」</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　「是傀儡的名字，我尪婿用家己的名字號名，定定按呢囥佇這。」</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　巧嬌徛佇眠床頂，欲共柴頭尪仔對釘仔提落。伊的手指煞牽動柴頭尪仔的絲線，突然，傀儡的右手攑起來，摸著查某人的奶。我頭一擺看到傀儡戲的柴頭尪仔，彼是無靈魂的人像，一點人氣嘛無。毋閣若是搝伊的絲線，就會</span><span style='font-size:10.0pt' lang='EN-US'>kap</span><span style='font-size:10.0pt;font-family:新細明體,serif'>人仝款振動起來，誠奇怪。人咧講，有身的查某袂使看傀儡戲，敢若真有道理。毋閣這個柴頭尪仔的名是六郎。</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　全身提落來，共絲線纏住手頂，六郎攑起雙手、攑頭、喙也拍開閣合起。若親像咧向巧嬌講啥物。巧嬌巡視周圍，想袂出欲共伊掛佇佗位，就向腰，無情甲共六郎擲入去眠床下跤。撞著床柱發出柴頭相撞的聲音。</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:10.0pt;font-family:新細明體,serif'>　　「無物件會使阻擋矣！」</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif'>　　向懸看我，就用正手巧妙甲敨開短衫的鈕仔。</span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif' lang='EN-US'> </span></p>

<p style='margin-top:0cm;margin-right:1.5pt;margin-bottom:0cm;margin-left:1.5pt;margin-bottom:.0001pt;text-autospace:none'><span style='font-size:9.0pt;font-family:新細明體,serif'>　　水池的水雞拚性命咧叫。</span></p><p><font face='新細明體, serif'><font size='2'><br/></font></font></p></div></td></tr></tbody></table></div></div><br /><small>Updated on <abbr class="updated" title="2013-05-06T09:33:55.708Z">&#20116;&#26376; 6, 2013</abbr> by <span class="author"><span class="vcard"><a class="fn" href="mailto:mgmgtt@gmail.com">&#30333;&#34680;&#26376;</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>