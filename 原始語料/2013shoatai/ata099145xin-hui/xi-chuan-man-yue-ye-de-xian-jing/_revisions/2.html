<html><head><title>&#35199;&#24029;&#28415;-&#26376;&#22812;&#30340;&#38519;&#38449; (Version 2)</title></head><body><div class="hentry webpage" id="https://sites.google.com/feeds/content/site/2013shoatai/2489713764546457511"><h3><span class="entry-title">&#35199;&#24029;&#28415;-&#26376;&#22812;&#30340;&#38519;&#38449;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><font face='新細明體, serif'><font size='3'>西川滿小說集２月夜的陷阱</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>2013/04/22</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　──達朗帝拉，達朗帝拉，帝拉帝拉旦旦。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　奇怪趣味的演奏聲，今暗又擱響起。已經毋知連紲幾个暗暝，暝若深就聽會著。親像信號，對遠遠的所在傳來奇妙的樂器演奏聲。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　敢毋是佇部落咧拜土地公，抑是有好額人兜咧辦喜事，請布袋戲來連紲演幾暗？將手伸入去布袋傀儡內底，予傀儡自由自在跳舞是真趣味的，少年時陣耍尪仔的快樂，確實無法度放袂記。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　拍開二樓的窗仔門，同齊流入來二月的黃昏景色，音樂會使聽得閣較清楚。聽起來若親像佇東爿的部落演奏的音樂。夾板、南唐鼓、大鑼、小鑼、水擦、單皮鼓、胡琴，達朗帝拉、達朗帝拉、帝拉旦旦，親像滴雨無聊的聲音。三不五時參入鬧熱的七孔喇叭聲。月娘已經昇起來佇樹枝蕩蕩晃的林仔頂，照咧街仔路的厝頂金熠熠。我蹛的中山路，平厝真濟。對遮會使看著真濟厝頂佮林仔，若親像是皇帝徛佇懸樓望著世間的心情。毌擱這幾暗連紲聽到的達朗帝拉演奏聲，予人心情齷齪，暗時抑睏袂落眠。彼種悲傷、無聊的旋律，到底是啥人塊演奏？</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　著，我應該出去確認，查明真相，若無，一定睏袂去。將衫穿好，緊落來樓跤。月娘的光線，照佇大麵包樹親像錦蛇仝款的樹枝，洩露佇埕斗內。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　行出街仔路，樂音時懸時低，有時真遠，是予徛家閘著的關係。經過有教會的公園、行入三條通向東，街仔路的盡頭有細條的用水路，平平的平埔佮田園。中央有竹仔的所在就是有徛家。反射月光親像一支白柱仔，是上啤頭麥仔酒工廠的煙筒。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　樂音是對煙筒的方向傳來。若親像是足遠的所在，無的確是松山機場附近吧。半暝啊，已經無人塊行路，只有月光照著田園，石仔路彎彎斡斡行向東方去。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'>　　對秋天到冬天，我已經算袂清楚是第幾擺行這條歹行的路了。為著已經往生的巧嬌。伊講袂上是美女，毋擱有吸引查埔人的魅力。皮膚親像肥豬肉遐爾白，中範的身材，腰佮尻川的肥軟，予人想著上元節拜天公時牲禮用的燒豬肉，引起查埔人的慾望。抑因為按呢，巧嬌敢若真難得到家己肉體的滿足感，若無查埔人是活袂落去的。因為伊生來是做田囝才是不幸的開始。像伊身材遐爾大的查某，去作藝旦是毋是幸福？是另外的問題，但是假使伊是藝旦，至少會使自由創治查埔人，啥人嘛袂去管，家己嘛會得到快樂的生活。對我來講，假使巧嬌是一个煙花女，毋管是藝旦抑是趁食查某，我嘛袂感覺遐爾痛苦。</font></font></p><p><font face='新細明體, serif'><font size='2'><br/></font></font></p><p><font face='新細明體, serif'><font size='2'><br/></font></font></p></div></td></tr></tbody></table></div></div><br /><small>Updated on <abbr class="updated" title="2013-05-06T09:31:22.063Z">&#20116;&#26376; 6, 2013</abbr> by <span class="author"><span class="vcard"><a class="fn" href="mailto:mgmgtt@gmail.com">&#30333;&#34680;&#26376;</a></span></span> (<a href="../history.html">Version <span class="sites:revision">2</span></a>)</small><br /></div></div></body></html>