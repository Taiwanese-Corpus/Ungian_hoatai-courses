<html><head><title>&#20182;&#30332;&#36001;&#20102; &#38515;&#34395;&#35895; (Version 17)</title></head><body><div class="hentry webpage" id="https://sites.google.com/feeds/content/site/2013shoatai/4037953784717929181"><h3><span class="entry-title">&#20182;&#30332;&#36001;&#20102; &#38515;&#34395;&#35895;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span style='line-height:1.6'><font size='3'>烏雲真濟，共沉沉的天粘牢咧，干焦看見一陣一陣的烏鴉</font></span></p><p><font size='3'><span style='font-family:新細明體,serif'>真懶真無力的款，對遠遠的天邊</span><span style='font-family:新細明體,serif;line-height:1.6'>飛過，暗暗的玻璃窗外，排著四、五欉真懸的榕仔，佇半空中亂舞，</span></font></p>

<p><font size='3'><span style='font-family:新細明體,serif'>同時發出真驚人的聲勢，像憤怒的海湧仝款來大聲喝，共一座舊的木造的厝幌</span><span lang='EN-US'>kah </span></font></p>

<p><span style='font-family:新細明體,serif'><font size='3'>微微振動起來，這正是十二月二七號黃昏的時有一个警察官僚派出所內底的光景。</font></span></p><p>

</p><p><font size='3'><span style='font-family:新細明體,serif'>巡查：「喂！你辦幾項菜來。今仔日下暗真冷，我欲啉寡酒」伊坐佇火爐邊，那食薰那佮</span><span lang='EN-US'>in</span><span style='font-family:新細明體,serif'>某講</span></font></p>

<p><span style='font-family:新細明體,serif'><font size='3'>某：「啉酒嘛？無啥物好食的物件呢。」</font></span></p><p><span style='font-family:新細明體,serif'><font size='3'>巡查：「共人送來的做幾碗來食著有夠啊」</font></span></p><p><span style='font-family:新細明體,serif'><font size='3'>某：「遐嘛無濟，只有一寡罐頭──松茸、螺仔肉佮二十幾隻雞爾。這馬雞嘛袂赴煮啊」</font></span></p><p><span style='font-family:新細明體,serif'><font size='3'>巡查：「那按呢罐頭嘛好，你緊煮來！」</font></span></p><p><font size='3'><span style='font-family:新細明體,serif'>無偌久，</span><span lang='EN-US'>in </span><span style='font-family:新細明體,serif'>某果然捀出幾項菜</span></font></p>

<p><font size='3'><span style='font-family:新細明體,serif;line-height:28px'>巡查：</span><span style='font-family:新細明體,serif'>「</span><span style='font-family:新細明體,serif;line-height:1.6'>這是啥物酒？白鹿嗎？</span><span style='font-family:新細明體,serif;line-height:1.6'>」</span></font></p>

<p><font size='3'><span lang='EN-US'><span style='font-family:新細明體,serif;line-height:28px'>某：「</span></span><span style='font-family:新細明體,serif;line-height:1.6'>阮有的攏總是白鹿，干焦有兩罐玫瑰露，是牛車人柯豬屎送來的</span><span style='font-family:新細明體,serif;line-height:1.6'>」</span></font></p>

<p><font size='3'><span lang='EN-US'><span style='font-family:新細明體,serif;line-height:28px'>巡查：</span><span style='line-height:1.6;font-family:新細明體,serif'>「</span></span><span style='font-family:新細明體,serif;line-height:1.6'>柯的干焦有玫瑰露嗎？猶閣有其他的無？</span><span style='font-family:新細明體,serif;line-height:1.6'>」</span></font></p>

<p><font size='3'><span lang='EN-US'><span style='font-family:新細明體,serif;line-height:28px'>某：「</span></span><span style='font-family:新細明體,serif;line-height:1.6'>猶閣有四隻細細隻的雞</span><span style='line-height:1.6;font-family:新細明體,serif'>」</span></font></p><p><font size='3'><span style='line-height:1.6' lang='EN-US'><span style='font-family:新細明體,serif;line-height:28px'>巡查：</span><span style='line-height:1.6;font-family:新細明體,serif'>「</span></span><span style='font-family:新細明體,serif;line-height:1.6'>這兩項物件，毋值三四箍，哼！這箍精牲，便宜著伊，頂擺坐牛車予我看著</span></font></p><p> </p>

<p><font size='3'><span style='font-family:新細明體,serif;line-height:1.6'>按法辦伊，伊至少嘛愛予搧規个嘴䫌，閣再罰金兩箍，別的攏勿講</span><span style='line-height:1.6;font-family:新細明體,serif'>一頓拍著會當</span><font face='Segoe UI, Charis SIL, Lucida Sans Unicode, 新細明體' color='#000000'><span style='line-height:20px'>拄</span></font><font face='新細明體, serif'><span style='line-height:1.6'>三四箍矣</span></font><span style='line-height:1.6;font-family:新細明體,serif'>。</span><span style='line-height:1.6'>  </span><span style='line-height:1.6;font-family:新細明體,serif'>」</span></font></p>

<p><font size='3'><span lang='EN-US'><span style='font-family:新細明體,serif;line-height:28px'>某：「</span></span><span style='font-family:新細明體,serif;line-height:1.6'>台灣人知影啥物？不過是因為佇咱的管區內，閣有</span><span style='font-family:新細明體,serif;line-height:1.6;background-color:yellow'>交插</span></font></p>

<p><font size='3'><span style='font-family:新細明體,serif;line-height:1.6'>不得不</span><span style='font-family:新細明體,serif;line-height:1.6;background-color:yellow'>清彩</span><span style='font-family:新細明體,serif;line-height:1.6'>應付。依我想不如莫做人情，予伊一頓粗飽，顛倒感覺快活，嘛會當展咱的威風！</span><span style='font-family:新細明體,serif'>」</span></font></p>

<p><font size='3'><span lang='EN-US'><span style='font-family:新細明體,serif;line-height:28px'>巡查：</span><span style='line-height:1.6;font-family:新細明體,serif'>「</span></span><span style='font-family:新細明體,serif;line-height:1.6'>毋通！毋通！這馬的台灣人，不比以早遐爾好拍矣，咱做一个人情：</span></font></p>

<p><font size='3'><span lang='EN-US'> </span><span style='line-height:1.6;font-family:新細明體,serif'>第一咱有利益，第二</span><span style='line-height:1.6' lang='EN-US'>in</span><span style='line-height:1.6;font-family:新細明體,serif'>歡喜，而且風聲嘛袂傳出去真正是<span style='background:yellow'>一兼二顧摸蜊仔兼洗褲閣加</span>好嘛無］</span></font></p>

<p><font size='3'><span lang='EN-US'><span style='font-family:新細明體,serif;line-height:28px'>某：「</span></span><span style='font-family:新細明體,serif;line-height:1.6'>啊啊！你講的有理，毋過收這項物，不如現金</span><span style='font-family:新細明體,serif;line-height:1.6;background-color:yellow'>閣加</span><span style='font-family:新細明體,serif;line-height:1.6'>好！」</span></font></p>

<p><font size='3'><span lang='EN-US'><span style='font-family:新細明體,serif;line-height:28px'>巡查：</span><span style='line-height:1.6;font-family:新細明體,serif'>「</span></span>正是，真奇怪！到今仔日現金猶收袂著六七十箍我驚是庄腳人毋知影咱的歲暮到矣，所以對明仔載開始，我想欲佇門口插榕仔，予in知影<b style='line-height:1.6'><font color='#000000'><span style='font-family:新細明體,serif'>」</span></font></b></font></p>

<p><font size='3' color='#000000'><span style='font-weight:bold' lang='EN-US'> </span>這時陣菜已經食了矣，酒嘛啉煞，兩人攏有淡薄仔茫，碗箸嘛毋款，干焦共桌仔徙去邊仔，tshu好眠床，著相攬沉沉睏去啊</font></p><p><font size='3'><span style='font-family:新細明體,serif'>二八日的下晡，派出所前，果然插一對真青翠引人注意的門松，同時兩面國旗真<span style='background:yellow'>輕揚</span>佇風中飛舞，分明是咧指示逐家新年到矣，所以凡是經過遮的人，攏講：</span><font face='新細明體, serif'>「喔！日本過年到矣，今仔日毋是二九著是三十。In無貼春聯，偏偏插門松，到底是啥物意思？而且門頂嘛掛一條草索仔，佇咱遮攏講是歹吉兆，風俗真無相仝咧。」</font></font></p><p><font size='3'><span style='font-family:新細明體,serif'>果然不出一个巡查所料，自伊插門松以來，逐工攏有十規个人來送禮物，跋筊的</span> <span style='font-family:新細明體,serif'>，保正，有錢人，來來去去，非常鬧熱！嘛是伊的運氣太好，<span style='background:yellow'>大部分</span>攏是照伊的心願提現金來，有的兩箍，有的四箍，八箍，十箍不等。到三十</span><span style='background:yellow' lang='EN-US'>mî</span><span style='font-family:新細明體,serif'>，攏總收兩百規箍，伊笑笑對</span><span lang='EN-US'>in</span><span style='font-family:新細明體,serif'>某講：</span><span style='font-family:新細明體,serif;text-indent:6pt;line-height:1.6'>「我的計策大成功矣！」</span></font></p>

<p><font size='3'><span lang='EN-US'>In</span><span style='font-family:新細明體,serif'>某嘛開嘴微微仔笑，用真得意驕驕的聲調講：</span><span style='text-indent:6pt;line-height:1.6;font-family:新細明體,serif'>遮的現金，你欲按怎處理<span style='background:yellow'>咧</span>？<span style='background:yellow'>敢</span>會當予我做<span style='background:yellow'>一軀</span>新衫？我所有的規</span><span style='text-indent:6pt;line-height:1.6' lang='EN-US'>niann</span><span style='text-indent:6pt;line-height:1.6;font-family:新細明體,serif'>衫，攏舊<span style='background:yellow'>甲</span>袂見人，佇庄腳嘛無感覺啥，一入去都市我著感覺真見笑唷！」一个巡查搖搖頭閣講：</span><span style='font-family:新細明體,serif;text-indent:6pt;line-height:1.6'>「萬萬袂當，咱到遮是千載難逢。警界啥無佇暗中變跤手？趁一个機會，咱無緊加</span><span style='font-family:新細明體,serif;text-indent:6pt;line-height:1.6;background-color:yellow'>儉寡錢</span><span style='font-family:新細明體,serif;text-indent:6pt;line-height:1.6'>，干焦靠這</span><span style='font-family:新細明體,serif;text-indent:6pt;line-height:1.6;background-color:yellow'>死懨懨</span><span style='font-family:新細明體,serif;text-indent:6pt;line-height:1.6'>的薪水生活，咱何苦來台灣做官吏？所以我欲</span><span style='font-family:新細明體,serif;text-indent:6pt;line-height:1.6;background-color:yellow'>共</span><span style='font-family:新細明體,serif;text-indent:6pt;line-height:1.6'>遮的錢有一寡寄合作社，一寡寄銀行、郵局，假使以後有啥物事故發生，嘛</span><span style='font-family:新細明體,serif;text-indent:6pt;line-height:1.6;background-color:yellow'>甲</span><span style='font-family:新細明體,serif;text-indent:6pt;line-height:1.6'>袂牛跤趖出來。</span><span style='font-family:新細明體,serif;text-indent:6pt;line-height:1.6;background-color:yellow'>按怎</span><span style='font-family:新細明體,serif;text-indent:6pt;line-height:1.6'>你欲做衫的代誌，閣再等二個月，我著做</span><span style='font-family:新細明體,serif;text-indent:6pt;line-height:1.6;background-color:yellow'>一領</span><span style='font-family:新細明體,serif;text-indent:6pt;line-height:1.6'>上好予你。」</span></font></p><p><font size='3'><font face='新細明體, serif'>In某聽到遮，現出毋相信的表情講：</font><span style='font-family:新細明體,serif;text-indent:6pt;line-height:1.6'>「噯喲！你勿講白賊，二個月後我是眠夢嘛想袂到」</span></font></p><p><font size='3' face='新細明體, serif'>巡查講：「哼！你真毋捌代誌，二個月後，我閣有一條大收入呢。」</font></p><p><font size='3'><font face='新細明體, serif'>這時巡查露出真得意而驕傲的態度，對著in某</font><font style='text-indent:6pt;line-height:1.6' face='新細明體, serif'>恥笑。</font></font></p><p><font size='3'><font style='text-indent:6pt;line-height:1.6' face='新細明體, serif'>In某抑是半信半疑講：</font><span style='text-indent:6pt;line-height:1.6;font-family:新細明體,serif'>「你請講予我聽！我真正毋信有按呢一回事。」</span></font></p><p><font size='3'><font face='新細明體, serif'>巡查就開始呵咾家己有偌爾巧，指著in某的腹肚講：</font><span style='font-family:新細明體,serif;text-indent:6pt;line-height:1.6'>「你看覓家己的腹肚著知影。」</span></font></p><p><font size='3'><font face='新細明體, serif'>In某果然砧頭落來，看覓家己的腹肚，袂堪得好笑講：</font><span style='font-family:新細明體,serif;text-indent:6pt;line-height:1.6'>「我的腹肚按怎？敢講會生金嗎？」</span></font></p><p><font size='3'><font face='新細明體, serif'>「你的</font><span style='font-family:新細明體,serif'>腹肚</span><font face='新細明體, serif'>是<font color='#ff0000'>妊娠</font>八個月矣，閣二個月著欲生囝，彼陣無論查埔抑是查某，只要是管區內的人一定攏會來XX，一定會袂比這改收入較少呢。」</font></font></p><p><font size='3'><font face='新細明體, serif'>In某連連砧頭：「</font><span style='font-family:新細明體,serif;text-indent:6pt;line-height:1.6'>噯喲，原來是按呢！阮查某人，真正是無X，顛倒是恁查埔囝見人濟見事濟！好矣，一件代誌勿閣講矣！時刻嘛無早矣，阮那參詳明仔再欲請規个人客，欲辦規塊桌，欲煮啥物菜？」</span></font></p><p><font size='3'><font face='新細明體, serif'>In翁想想咧講：</font><font style='text-indent:6pt;line-height:1.6' face='新細明體, serif'>「不過十規个人------保正六个人，地方有力者六七人，其他的勿，酒菜干焦人送</font><span style='text-indent:6pt;line-height:1.6;font-family:新細明體,serif'>來的著足有夠啊」</span></font></p><p><font size='3' face='新細明體, serif'>「啊啊！既然是遐爾簡單，若咱好歇睏矣」</font></p><p><font size='3'><font face='新細明體, serif'>一暝無話到天光，正是正月初一，in翁仔某兩个，睏到八點才起床，in某就趕緊傳菜，一邊叫小使（工友）去請人客來，到十一點，菜攏辦好矣，人客嘛攏總到齊矣。眾人隨个隨个行到門外，著共帽仔褪落來，滿面笑容，向巡查行一个大禮然後講：</font><span style='font-family:新細明體,serif;text-indent:6pt;line-height:1.6'>「巡查大人恭喜恭喜！」</span></font></p><p><font size='3' face='新細明體, serif'>伊嘛發揮平民的態度，笑微微招待in入去，in一看見in某，又閣行一个大禮，講：</font></p><p><font size='3'><span style='font-family:新細明體,serif'>「夫人！恭喜、恭喜！真勞力你，承擔不袂起！」</span></font></p><p><font size='3'><span style='font-family:新細明體,serif'>　　「夫人」嘛就回規个禮，招呼</span><span lang='EN-US'>in</span><span style='font-family:新細明體,serif'>坐落來，</span><span lang='EN-US'>in</span><span style='font-family:新細明體,serif'>相挨推，結果是予巡查坐大位，巡查埔第二席，閣來就是二个「夫人」，到第五位他們又閣開始相挨推，有的講你坐好，有的說伊坐好，甚至有人請一个佇派出所做密偵的賴桑，佮一个做小使的來坐，但這二人佇這時陣偏偏欲照規矩，客氣話講規晡，予聯合會長坐落來，其他的著凊彩坐，這陣酒席才沓沓仔啉起來。到半茫的時，遮的人客隨个隨个攏徛起共巡查、夫人敬酒，這是應酬的禮數。一直鬧到下晡三四點，逐个攏吃食甲滿面全紅，搖搖幌幌轉去矣。聽講這席酒攏總費開無十五箍，若按呢伊毋是現趁二百外箍嗎嘛？</span></font></p><p><span lang='EN-US'><font size='3'> </font></span></p><p><font size='3'><span style='font-family:新細明體,serif'>　　時間過真緊，一工過一工，</span><span lang='EN-US'>tsi̍t-ba̍k-nih-á</span><span style='font-family:新細明體,serif'>已經是二月初一日矣。巡查的老婆生一个查埔男子，</span><span lang='EN-US'>in</span><span style='font-family:新細明體,serif'>翁某真歡喜，因為「丁有財猶有」，這是眾人欣羨的目標，嘛是百姓咒讖的原因。到初二，滿庄的百姓攏佇咧講派出所大人生一个後生，聽講初六欲請逐家去啉酒，做官的遮爾好禮，真是罕見，常聽人講什麼啥物內臺人（內地人佮臺灣人，著是日本人佮臺灣人）和好，大概是按呢的做法吧。干焦有一个人帶受氣講：</span></font></p><p><span lang='EN-US'><font size='3'> </font></span></p><p><font size='3'><span style='font-family:新細明體,serif'>　　「你這陣槌仔佇咧烏白講啥？你敢知影做官的酒，是無白食的嘛？請你食酒你就要有打算，虎哪有盹龜的？」</span></font></p><p><span lang='EN-US'><font size='3'> </font></span></p><p>









</p><p><font size='3'><span style='font-family:新細明體,serif'>　　吵甲欲反過去，拄好一个知影代誌的人，對遐經過，看著</span><span lang='EN-US'>in</span><span style='font-family:新細明體,serif'>冤甲就講規句話共</span><span lang='EN-US'>in</span><span style='font-family:新細明體,serif'>提醒。</span><span lang='EN-US'>In</span><span style='font-family:新細明體,serif'>才願意轉去。</span></font></p><p><span style='font-family:新細明體,serif'>原來這巡查生後生的彼工，春風滿面，共保甲書記講，小使講，又閣對密偵講，最後伊才向巡查補參詳趁錢的方法，巡查補聽著這句話，這時</span><span lang='EN-US'>phôo-lān-pha</span><span style='font-family:新細明體,serif'>講：</span></p><p><span lang='EN-US'> </span></p><p><span style='font-family:新細明體,serif'>　　「恭喜恭喜」</span></p><p><span style='font-family:新細明體,serif'>　　伊紲落閣講：「我即時命書記寫批通知保正好無？」</span></p><p><span style='font-family:新細明體,serif'>　　巡查：「通知</span><span lang='EN-US'>in</span><span style='font-family:新細明體,serif'>敢好？」</span></p><p><span style='font-family:新細明體,serif'>　　巡補：「袂矣！</span><span lang='EN-US'>in</span><span style='font-family:新細明體,serif'>時行向我問這个消息，一定是替你很歡喜。」</span></p><p><span style='font-family:新細明體,serif'>　　巡查：「通知</span><span lang='EN-US'>in</span><span style='font-family:新細明體,serif'>了後，</span><span lang='EN-US'>in</span><span style='font-family:新細明體,serif'>會按怎？」</span></p><p>









</p><p><span style='font-family:新細明體,serif'>　　巡補：「</span><span lang='EN-US'>in</span><span style='font-family:新細明體,serif'>會來祝福，你就要放帖仔請</span><span lang='EN-US'>in</span><span style='font-family:新細明體,serif'>。」</span></p><p><span style='font-family:新細明體,serif'>　　巡查：「這馬猶無帖仔，等買轉來才分。」</span></p><p><span style='font-family:新細明體,serif'>　　巡補：「勿等！先通知保正，若有人提禮物來，再送帖仔去，就會當矣。」</span> </p><p><span style='font-family:新細明體,serif'>　　巡查頭敧敧，略仔想想咧講：</span></p><p><span style='font-family:新細明體,serif'>　　「按呢做，敢無歹意嗎？」</span></p><p><span style='font-family:新細明體,serif'>　　巡補心內想阮某過一站仔嘛欲生囝，伊這件代誌若做袂成，我日後的代誌就閣加做袂到矣。想到遮，伊用很堅決的態度應講：</span></p><p><span style='font-family:新細明體,serif'>　　「確是袂歹勢，照本島人的慣勢，滿月，四箍月，度晬攏愛慶祝的。」</span></p><p><span style='font-family:新細明體,serif'>　　巡查本來是欲試這个巡補的意思，這馬聽伊講到遐爾澈底，知影伊嘛是家己人，不如趁這个名正言順的時機，下膽落去做，無欲等待何時？伊著講：</span></p><p><span style='font-family:新細明體,serif'>　　「若無，你去命令書記發通知書！」</span></p><p><span style='font-family:新細明體,serif'>　　巡補趕快行入去聯合事務所（警察佮保甲共同使用的事務所），就共拄才所講的，向書記吩咐，書記一點仔著無躊躇提出六張紙，攑筆寫講：</span></p><p><span style='font-family:新細明體,serif'>　　「巡查大人的夫人，昨暗出丁，欲請你佇六號中晝來啉喜酒，特別通知。</span></p><p><span style='font-family:新細明體,serif'>　　　　　　　　　　　　　　　　　　　　</span><span lang='EN-US'>        </span><span style='font-family:新細明體,serif'>○○保正殿」</span></p><p><span style='font-family:新細明體,serif'>　　伊寫了通知書就大聲喝：</span></p><p><span style='font-family:新細明體,serif'>　　「小使，你共這規張批緊送予各保的保正。」</span></p><p><span style='font-family:新細明體,serif'>　　小使欲動身的時，巡補閣叫伊來吩咐規句。原來這个小使嘛是真</span><span style='font-family:新細明體-ExtB,serif'>𠢕</span><span style='font-family:新細明體,serif'>扶的人，伊早著知影這的差教的使命，所以共這个消息，一路宣傳落去，到保正厝內，伊著大聲喝講：</span></p><p><span style='font-family:新細明體,serif'>　　「保正！我共你送批來呢。」</span></p><p><span style='font-family:新細明體,serif'>　　保正問：「你是為衙門來的嗎？請坐！」</span></p><p><span style='font-family:新細明體,serif'>　　保正奉茶敬薰，然後拆批來觀，大約經過五分鐘，伊抑是絚絚捏著那張批，楞楞佇咧觀，一句話攏毋講，小使等袂牢講：</span></p><p><span style='font-family:新細明體,serif'>　　「我閣愛跑為別位去，巡補大人閣吩咐你愛通知甲長、有利人士，你趕快辦就是，我欲走矣。」</span></p><p><span style='font-family:新細明體,serif'>　　這時保正喙內雖然答應，心內實在無歡喜，等到小使走真遠，看四界無人，才罵出聲：「無恥的跤數，拄生後生，就來討喜，算起來代誌抑閣濟咧。滿月、四箍月、度晬。唉！臺灣人該慘！」</span></p><p><span style='font-family:新細明體,serif'>　　伊一面按呢講，一面走傱通知逐家。無偌久，通保內四界攏佇咧流傳這件笑詼。</span></p><p><span style='font-family:新細明體,serif'>　　一直到初五暗時，巡查閣佇火爐邊算伊的收入，伊算來算去，無超過一百五十箍，伊摸摸頭殼，輕輕講：</span></p><p><span style='font-family:新細明體,serif'>　　「這著奇怪矣！為啥物這擺顛倒遐爾少呢？」</span></p><p><span style='font-family:新細明體,serif'>　　伊提出一本筆記簿仔，共人數點點咧，伊雄雄笑起來，干焦佇咧表示猶有增加收入的餘地。雄雄閣觀伊伸手向桌仔頂抽出一疊的帖仔，大約有五六十張，伊一睏仔寫三四十張，然後共筆囥咧，觀錶子，已經十一點半，伊敢若有淡薄仔愛睏的款，哈肺，共跤手伸直直，倒落去睏矣。</span></p><p>









</p><p><span style='font-family:新細明體,serif'>　　一工四界罩霧，庄內的狗佇咧吹狗螺，雞嘛佇咧喔喔叫，路上無半个人，冷風吹過，一粒粒的露水，為懸懸的竹葉頂滴落來。這是初六透早六點偌一个庄頭的景色。</span></p><p><span style='font-family:新細明體,serif'><br/></span></p><p><font size='3'><span style='font-family:新細明體,serif'><br/></span></font></p><div style='font-family:新細明體,serif;font-size:10pt;line-height:1.6'><br/></div></div></td></tr></tbody></table></div></div><br /><small>Updated on <abbr class="updated" title="2013-06-20T15:12:15.728Z">&#20845;&#26376; 20, 2013</abbr> by <span class="author"><span class="vcard"><a class="fn" href="mailto:linya4722@gmail.com">Linya huang</a></span></span> (<a href="../history.html">Version <span class="sites:revision">17</span></a>)</small><br /></div></div></body></html>