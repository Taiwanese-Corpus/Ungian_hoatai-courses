<html><head><title>&#38515;&#34395;&#35895;-&#28961;&#34389;&#30003;&#20900; (Version 2)</title></head><body><div class="hentry webpage" id="https://sites.google.com/feeds/content/site/2013shoatai/4961086309211920583"><h3><span class="entry-title">&#38515;&#34395;&#35895;-&#28961;&#34389;&#30003;&#20900;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span style='font-family:新細明體,serif'>「碰碰碰」巡警撞門聲真著急。</span></p>

<p><span style='font-family:新細明體,serif'>「碰碰、碰碰碰」這个時陣巡警已經有淡薄仔受氣，真大力用跤踢幾下，只有聽著乒乒乓乓的一陣聲音，兩扇破門攏倒佇塗跤，內底一个四十偌歲的男子，面色金黃，四肢消瘦落肉，帶著唉呻的聲音，沓沓仔一步一步行出來看，「到底是啥人，遮爾莽懂，若是欲提去頭﹝刣頭﹞，也無需要按呢著急。」</span></p>

<p><span style='font-family:新細明體,serif'>伊一面行，一面喙內按呢講。伊自頂日著破病倒佇眠床，現在閣發燒到三十八度，伊見這个光景，心內誠實懊惱，伊感覺手佮跤攏佇顫。伊已經無氣力行矣，而且也講袂出話，共身軀挨佇壁邊歇睏一睏仔，又閣桀一睏仔，沓沓仔行幾步，真無簡單才到客廳，伊探頭向外口看，看著一个巡警非常受氣徛佇門頭前，伊就煞共頭巾褪落來，假出笑容講：</span></p>

<p><span style='font-family:新細明體,serif'>「哦！我講是啥人？原來是大人來矣？大人！請坐請坐。」</span></p>

<p><span style='font-family:新細明體,serif'>伊屈腰落去共倒佇塗跤的破門，拚性命拖佇一旁，提出一隻椅仔，囥佇正中，又對巡查頓頭幾遍講：「大人請入來坐。」</span></p>

<p><span style='font-family:新細明體,serif'>巡警一點聲音攏無，目金金看著伊，大概有幾分鐘久，才踏入門內底，用真嚴厲的聲調問：</span></p>

<p><span style='font-family:新細明體,serif'>「你哪會毋開門？」</span></p>

<p><span style='font-family:新細明體,serif'>「我是破病行動無方便，所以慢來一屑仔，請大人恩典。」伊講了頻頻頓頭。</span></p>

<p><span style='font-family:新細明體,serif'>「烏白講！你是刁故意毋開，我知影矣。」巡警愈講，愈顯出無好的面相。</span></p>

<p><span style='font-family:新細明體,serif'>「大人！冤枉！我是病甲傷厲害，毋是刁故意毋開。」講的時陣伊又請伊坐椅仔。</span></p>

<p><span style='font-family:新細明體,serif'>「你叫啥物名？」巡警問。</span></p>

<p><span style='font-family:新細明體,serif'>「林老賊。」伊回答。</span></p>

<p><span style='font-family:新細明體,serif'>「你著是住戶林老賊嗎？」</span></p>

<p><span style='font-family:新細明體,serif'>「是。」</span></p>

<p><span style='font-family:新細明體,serif'>巡警：「你日時關門，一定是食鴉片，抑是跋筊。」</span></p>

<p><span style='font-family:新細明體,serif'>老賊：「大人！冤枉阿！我無食鴉片，我實在是病甲傷厲害。」</span></p>

<p><span style='font-family:新細明體,serif'>巡警無欲等伊講煞，直接入去房間，見烏暗的房間內底，也無跋筊，排著一張竹仔眠床、佮一隻破去的櫥仔以外，並無啥物。著去掀開櫥仔門看，也無啥物可疑，伊轉身出來閣問：</span></p>

<p><span style='font-family:新細明體,serif'>「你做啥物頭路？」</span></p>

<p><span style='font-family:新細明體,serif'>老賊：「我做小工。」</span></p>

<p><span style='font-family:新細明體,serif'>巡警：「你一家幾個人？」</span></p>

<p><span style='font-family:新細明體,serif'>老賊：「三人，一个查某囝，一个某。」</span></p>

<p><span style='font-family:新細明體,serif'>巡警：「佗位去？」</span></p>

<p><span style='font-family:新細明體,serif'>老賊：「某田底去，查某囝去洗衫。」</span></p>

<p><span style='font-family:新細明體,serif'>巡警：「你查某囝叫啥物？」</span></p>

<p><span style='font-family:新細明體,serif'>老賊：「叫做不碟。」</span></p>

<p><span style='font-family:新細明體,serif'>巡警：「叫你查某囝來，去！緊去！」</span></p>

<p><span style='font-family:新細明體,serif'>老賊行幾步，看著遠遠徛一个囡仔，伊著真勉強，連紲喝幾聲：</span></p>

<p><span style='font-family:新細明體,serif'>「囡仔囝仔，你去大溝墘叫阮不碟緊緊（趕緊）轉來，講，大人來對戶口（查戶口）。而且向店仔賒欠一包番仔薰。去！大步走走！」</span></p>

<p><span style='font-family:新細明體,serif'>只見彼个細漢囡仔走干焦飛共款走去矣。伊回頭感覺身體有一點仔支持袂牢，伊因為巡警毋肯坐落來，也毋敢凊彩著坐，伊連紲破病幾工，今仔日早起時閣徛遐久，伊已經無氣力閣徛著，著閣共椅仔囥佇巡警的面前講：</span></p>

<p><span style='font-family:新細明體,serif'>「大人！請坐片刻！我查某囝著欲到矣。」</span></p>

<p><span style='font-family:新細明體,serif'>巡警這時陣才坐落，老賊干焦對肩胛放下重擔共款，趕緊也著坐佇一隻真低的椅仔頂頭。巡警明明知影伊是非常忝，偏偏無時閒，也緊緊查東問西。一久仔，老賊的查某囝來矣，老賊指著不碟講：</span></p>

<p><span style='font-family:新細明體,serif'>「這著是我的查某囝。」</span></p>

<p><span style='font-family:新細明體,serif'>伊閣對查某囝講：</span></p>

<p><span style='font-family:新細明體,serif'>「來！緊請大人食薰。」</span></p>

<p><span style='font-family:新細明體,serif'>不碟的面發紅，犁頭行進前去，干焦真歹勢的款，請巡警食薰。巡警一看著不碟，親像中魔術共款，共進前的歹面猖攏轉變矣，金金看著伊。伊見不碟雙手捧著薰，伊伸手接過一支，不碟的父親叫伊礪番仔火，巡警共薰條囥佇喙內，伸頷仔頸去不碟的手內引火，不碟歹勢甲毋敢夯頭。伊刁故意共頷仔頸伸較長，伊的面拄仔好佮不碟的面，面對面。伊笑出來，目睭閣一直共不碟金金看，不碟斡頭著欲行入房間去。伊喝：</span></p>

<p><span style='font-family:新細明體,serif'>「勿走，現在欲問你，你幾歲！何月何日生？」</span></p>

<p><span style='font-family:新細明體,serif'>「十七……生年月日……毋知影」不碟巴圇吞的講。</span></p>

<p><span style='font-family:新細明體,serif'>巡警假痟閣笑講：</span></p>

<p><span style='font-family:新細明體,serif'>「</span><span lang='EN-US'>Kanrin-Lau Bu</span><span style='font-family:新細明體,serif'>（幹恁老母）遮爾大的年紀，毋知影生年月日，你毋是囡仔呢！看覓！胸前膨膨呢！腹肚也是大大呢！</span><span lang='EN-US'>Kanrinnia</span><span style='font-family:新細明體,serif'>（幹恁娘）。」</span></p>

<p><span style='font-family:新細明體,serif'>不碟馬上兩面紅甲干焦蓬果共款，斡頭去，毋知影佇罵啥物。這時陣老賊也瞪巡查，欲笑也毋是笑。巡查也看著老賊問：</span></p>

<p><span style='font-family:新細明體,serif'>「你知影無？」</span></p>

<p><span style='font-family:新細明體,serif'>老賊幌頭講：</span></p>

<p><span style='font-family:新細明體,serif'>「我也毋知影！」</span></p>

<p><span style='font-family:新細明體,serif'>巡警：「恁袂使按呢！若是別人兜著愛罰金呢！伊是正月十五日生的，以後愛記得，知影無？」</span></p>

<p><span style='font-family:新細明體,serif'>老賊頻頻頓頭：「知影知影。」</span></p>

<p><span style='font-family:新細明體,serif'>伊閣指著不碟喝：「喂！你仔！知影無？」</span></p>

<p><span style='font-family:新細明體,serif'>不碟根本無欲插伊。</span></p>

<p><span style='font-family:新細明體,serif'>巡警又向老賊講：「你的查某囝猶袂出嫁？緊共伊嫁出去好！查某囝大漢了後會做出歹看相的代誌。」</span></p>

<p><span style='font-family:新細明體,serif'>老賊幌頭吻吻仔笑：「我這个查某囝是真乖巧的，一定無這个煩惱。」</span></p>

<p><span style='font-family:新細明體,serif'>巡警露出顧人怨的笑容。不碟見伊佇講笑話，表示非常無願意聽的態度，氣</span><span lang='EN-US'>tshuah-tshauh</span><span style='font-family:新細明體,serif'>行出去。巡警也隨欲起身行去，老賊閣假殷勤留伊坐，伊比拄來的時陣閣較溫馴的細多謝離開。</span></p></div></td></tr></tbody></table></div></div><br /><small>Updated on <abbr class="updated" title="2013-04-29T06:44:26.700Z">&#22235;&#26376; 29, 2013</abbr> by <span class="author"><span class="vcard"><a class="fn" href="mailto:yoga5864372@gmail.com">&#21570;&#34137;&#33491;</a></span></span> (<a href="../history.html">Version <span class="sites:revision">2</span></a>)</small><br /></div></div></body></html>