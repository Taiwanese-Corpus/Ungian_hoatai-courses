<html><head><title>&#38515;&#34395;&#35895;-&#28961;&#34389;&#30003;&#20900; (Version 6)</title></head><body><div class="hentry webpage" id="https://sites.google.com/feeds/content/site/2013shoatai/4961086309211920583"><h3><span class="entry-title">&#38515;&#34395;&#35895;-&#28961;&#34389;&#30003;&#20900;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span style='font-family:新細明體,serif'>「碰碰碰」巡警<font color='#ff0000'>撞</font>門聲真著急。</span></p>

<p><span style='font-family:新細明體,serif'>「碰碰、碰碰碰」這个時陣巡警已經有淡薄仔受氣，真大力用跤踢幾下，只有聽著乒乒乓乓的一陣聲音，兩扇破門攏倒佇塗跤，內底一个四十偌歲的男子，面色金黃，四肢消瘦落肉，帶著唉呻的聲音，沓沓仔一步一步行出來看，「到底是啥人，遮爾<font color='#ff0000'>莽懂</font>，若是欲提去頭﹝刣頭﹞，也無需要按呢著急。」</span></p>

<p><span style='font-family:新細明體,serif'>伊一面行，一面喙內按呢講。伊自頂日著破病倒佇眠床，現在閣發燒到三十八度，伊見這个光景，心內誠實懊惱，伊感覺手佮跤攏<font color='#ff0000'>咧</font>顫。伊已經無氣力行矣，而且也講袂出話，共身軀挨佇壁邊歇睏一睏仔，又閣<font color='#ff0000'>桀</font>一睏仔，沓沓仔行幾步，真無簡單才到客廳，伊探頭向外口看，看著一个巡警非常受氣徛佇門頭前，伊就<font color='#ff0000'>煞</font>共頭巾褪落來，假出笑容講：</span></p>

<p><span style='font-family:新細明體,serif'>「哦！我講是啥人？原來是大人來矣？大人！請坐請坐。」</span></p>

<p><span style='font-family:新細明體,serif'>伊<font color='#ff0000'>屈</font>腰落去共倒佇塗跤的破門，拚性命拖佇一<font color='#ff0000'>旁</font>，提出一隻椅仔，囥佇正中，<font color='#ff0000'>閣</font>對巡查頓頭幾遍講：「大人請入來坐。」</span></p>

<p><span style='font-family:新細明體,serif'>巡警一點聲音攏無，<font color='#9900ff'>目睭金金</font>看<font color='#ff0000'>著</font>伊，大概有幾分鐘久，才踏入門內底，用真嚴厲的聲調問：</span></p>

<p><span style='font-family:新細明體,serif'>「你哪會毋開門？」</span></p>

<p><span style='font-family:新細明體,serif'>「我是破病行動無方便，所以慢來一屑仔，請大人恩典。」伊講了<font color='#ff0000'>頻頻頓頭</font>。</span></p>

<p><span style='font-family:新細明體,serif'>「烏白講！你是刁故意毋開，我知影矣。」巡警愈講，<u>愈顯出無好的面相</u>。</span></p>

<p><span style='font-family:新細明體,serif'>「大人！冤枉！我是病甲傷厲害，毋是刁故意毋開。」講的時陣伊<font color='#ff0000'>閣</font>請伊坐椅仔。</span></p>

<p><span style='font-family:新細明體,serif'>「你叫啥物名？」巡警問。</span></p>

<p><span style='font-family:新細明體,serif'>「林老賊。」伊回答。</span></p>

<p><span style='font-family:新細明體,serif'>「你著是住戶林老賊嗎？」</span></p>

<p><span style='font-family:新細明體,serif'>「是。」</span></p>

<p><span style='font-family:新細明體,serif'>巡警：「你日時關門，一定是食鴉片，抑是跋筊。」</span></p>

<p><span style='font-family:新細明體,serif'>老賊：「大人！冤枉<font color='#ff0000'>矣</font>！我無食鴉片，我實在是病甲傷厲害。」</span></p>

<p><span style='font-family:新細明體,serif'>巡警無欲等伊講煞，直接入去房間，見烏暗的房間內底，也無跋筊，排<font color='#ff0000'>著</font>一張竹仔眠床、佮一隻破去的櫥仔以外，並無啥物。著去掀開櫥仔門看，也無啥物可疑，伊轉身出來閣問：</span></p>

<p><span style='font-family:新細明體,serif'>「你做啥物頭路？」</span></p>

<p><span style='font-family:新細明體,serif'>老賊：「我做小工。」</span></p>

<p><span style='font-family:新細明體,serif'>巡警：「你一家幾<font color='#ff0000'>个</font>人？」</span></p>

<p><span style='font-family:新細明體,serif'>老賊：「三人，一个查某囝，一个某。」</span></p>

<p><span style='font-family:新細明體,serif'>巡警：「佗位去？」</span></p>

<p><span style='font-family:新細明體,serif'>老賊：「某田底去，查某囝去洗衫。」</span></p>

<p><span style='font-family:新細明體,serif'>巡警：「你查某囝叫啥物？」</span></p>

<p><span style='font-family:新細明體,serif'>老賊：「叫做不碟。」</span></p>

<p><span style='font-family:新細明體,serif'>巡警：「叫你查某囝來，去！緊去！」</span></p>

<p><span style='font-family:新細明體,serif'>老賊行幾步，看著遠遠徛一个囡仔，伊著真勉強，連紲喝幾聲：</span></p>

<p><span style='font-family:新細明體,serif'>「<font color='#ff0000'>囡仔囝仔</font>，你去大溝墘叫阮不碟緊緊（趕緊）轉來，講，大人來對戶口（查戶口）。而且向店仔<font color='#9900ff'>賒欠</font>一包番仔薰。去！<font color='#ff0000'>大步走走</font>！」</span></p>

<p><span style='font-family:新細明體,serif'><font color='#ff0000'>只見</font>彼个細漢囡仔走干焦飛<font color='#ff0000'>仝</font>款走去矣。伊<font color='#9900ff'>回頭</font>感覺身體有一點仔支持袂牢，伊因為巡警毋肯坐落來，也毋敢凊彩著坐，伊連紲破病幾工，今仔日早起時閣徛遐久，伊已經無氣力閣徛<font color='#ff0000'>著</font>，著閣共椅仔囥佇巡警的面前講：</span></p>

<p><span style='font-family:新細明體,serif'>「大人！請坐<font color='#ff0000'>片刻</font>！<font color='#ff0000'>阮</font>查某囝著欲到矣。」</span></p>

<p><span style='font-family:新細明體,serif'>巡警這時陣才坐落，老賊<font color='#ff0000'>敢若</font>對肩胛<font color='#ff0000'>放下</font>重擔<font color='#ff0000'>共款</font>，趕緊也著坐佇一隻真低的椅仔頂頭。巡警明明知影伊是非常忝，偏偏無時閒，也緊緊查東問西。一久仔，老賊的查某囝來矣，老賊指<font color='#ff0000'>著</font>不碟講：</span></p>

<p><span style='font-family:新細明體,serif'>「這著是我的查某囝。」</span></p>

<p><span style='font-family:新細明體,serif'>伊閣對查某囝講：</span></p>

<p><span style='font-family:新細明體,serif'>「來！緊請大人食薰。」</span></p>

<p><span style='font-family:新細明體,serif'>不碟的面<font color='#9900ff'>發紅</font>，<font color='#9900ff'>犁頭</font>行進前去，<font color='#ff0000'>敢若</font>真歹勢的款，請巡警食薰。巡警一看著不碟，親像<font color='#ff0000'>中魔術仝</font>款，共進前的歹面<font color='#ff0000'>猖</font>攏轉變矣，金金看<font color='#ff0000'>著</font>伊。伊見不碟雙手捧<font color='#ff0000'>著</font>薰，伊伸手接過一支，不碟的<font color='#9900ff'>阿爸</font>叫伊礪番仔火，巡警共薰條囥佇喙內，伸頷仔頸去不碟的手內引火，不碟歹勢甲毋敢<font color='#ff0000'>夯</font>頭。伊刁故意共頷仔頸伸較長，伊的面拄仔好佮不碟的面，面對面。伊笑出來，目睭閣一直共不碟金金看，不碟斡頭著欲行入房間去。伊喝：</span></p>

<p><span style='font-family:新細明體,serif'>「<font color='#ff0000'>勿</font>走，現在欲問你，你幾歲！何月何日生？」</span></p>

<p><span style='font-family:新細明體,serif'>「十七……生年月日……毋知影」不碟<font color='#ff0000'>巴圇吞的</font>講。</span></p>

<p><span style='font-family:新細明體,serif'>巡警假痟閣笑講：</span></p>

<p><span style='font-family:新細明體,serif'>「</span><span lang='EN-US'>Kanrin-Lau Bu</span><span style='font-family:新細明體,serif'>（幹恁老母）遮爾大的年紀，毋知影生年月日，你毋是囡仔呢！看覓！胸前膨膨呢！腹肚也是大大呢！</span><span lang='EN-US'>Kanrinnia</span><span style='font-family:新細明體,serif'>（幹恁娘）。」</span></p>

<p><span style='font-family:新細明體,serif'>不碟馬上兩面紅甲<font color='#ff0000'>敢若蘋果仝</font>款，斡頭去，毋知影<font color='#ff0000'>咧</font>罵啥物。這時陣老賊也<font color='#ff0000'>瞪</font>巡查，欲笑也毋是笑。巡查也看著老賊問：</span></p>

<p><span style='font-family:新細明體,serif'>「你知影無？」</span></p>

<p><span style='font-family:新細明體,serif'>老賊幌頭講：</span></p>

<p><span style='font-family:新細明體,serif'>「我也毋知影！」</span></p>

<p><span style='font-family:新細明體,serif'>巡警：「恁袂使按呢！若是別人兜著愛罰金呢！伊是正月十五日生的，以後愛記得，知影無？」</span></p>

<p><span style='font-family:新細明體,serif'>老賊頻頻頓頭：「知影知影。」</span></p>

<p><span style='font-family:新細明體,serif'>伊閣指<font color='#ff0000'>著</font>不碟喝：「喂！你<font color='#ff0000'>矣</font>！知影無？」</span></p>

<p><span style='font-family:新細明體,serif'>不碟根本無欲插伊。</span></p>

<p><span style='font-family:新細明體,serif'>巡警又向老賊講：「你的查某囝猶<font color='#ff0000'>未</font>出嫁？緊共伊嫁出去好！查某囝大漢了後會做出歹看相的代誌。」</span></p>

<p><span style='font-family:新細明體,serif'>老賊幌頭<font color='#ff0000'>吻吻</font>仔笑：「我這个查某囝是真乖巧的，一定無這个煩惱。」</span></p>

<p><span style='font-family:新細明體,serif'>巡警露出顧人怨的笑容。不碟見伊<font color='#ff0000'>咧</font>講笑話，表示非常無願意聽的態度，氣</span><span lang='EN-US'>tshuah-tshauh</span><span style='font-family:新細明體,serif'>行出去。巡警也隨欲起身行去，老賊閣假殷勤留伊坐，伊比拄來的時陣閣較溫馴<font color='#ff0000'>的細</font>多謝離開。</span></p><p><span style='font-family:新細明體,serif'>###########################################</span></p><p><span style='font-family:新細明體,serif'>日欲暗仔的時陣，不碟的阿母擔著一擔蔗箬轉來矣。伊共擔仔囥下，無赴喘，歸身軀流汗，伊共戴佇頭殼頂的笠仔摘落，當做葵扇煽風，伊入去內底看伊的翁婿講：</span></p>

<p><span style='font-family:新細明體,serif'>「好一寡仔矣。」</span></p>

<p><span style='font-family:新細明體,serif'>伊伸手摸伊的額頭講：</span></p>

<p><span style='font-family:新細明體,serif'>「現在無燒矣，王爺公保庇你趕緊好，不碟欲招婚的時陣，買牲禮做答謝。」</span></p>

<p><span style='font-family:新細明體,serif'>伊的翁婿叫伊勿佇邊仔踅踅念，愛去佮王爺祈禱！伊聽翁婿的話，著去洗面換衫，來客廳，燒一條香，對桌仔頂的王爺，雙腳跪落，喙內踅踅念毋知咧講啥。一久仔，伊起來，閣對翁婿的房間行去，問伊欲食物件無？伊的翁婿講頭仔食了矣，伊隨叫查某囝做伙去食暗頓。</span></p>

<p><span style='font-family:新細明體,serif'>彼个巡警的名叫做岡平，原來是一個豬哥，逐擺看著媠的婦女，伊著用真濟計謀，靠著伊的威權，予伊蹧躂的查某人，無一個敢講話。伊對水裏坑（水裏舊名）轉到遮來，聽講也是因為姦淫的代誌予人知矣。伊佇對戶口的時陣，發現有少年的婦女，一定欲家己目睭看過，開心對伊講耍笑，所以伊到遮無外久，著知影不碟是上媠的查某人。伊實在予不碟迷倒矣。伊轉去的彼暝，心內咧想不碟胸前膨起來的兩粒奶仔，幼幼的腰圍，肥大的尻川，伊苦無馬上共伊絚絚攬佇懷抱中。伊著家己想且講：</span></p>

<p><span style='font-family:新細明體,serif'>「我毋相信佇一個遮爾偏僻的庄社，閣是一個遮爾戇的老賊，會生出一個遮爾媠的查某囝。」</span></p>

<p><span style='font-family:新細明體,serif'>伊以為民族的融合，除非對這班的查某人做起，是無望的。「在地人欲阮親切，若毋是這寡查埔攏死矣，共這寡查某人一個一個攏變做像不碟共款媠，是無實現的一工。阿阿，我若是佮伊唚，嘛無辜負我來做這任官，這庄內，啥人的勢力會當壓倒我呢？」伊按呢烏白想，到半暝，才起鼾睏去矣。</span></p>

<p><span style='font-family:新細明體,serif'>隔八口工，岡平閣想起不碟，剃嘴鬚了後，對鏡照真久，假出真濟種的面相，比並叼一種古錐，伊共帽仔戴起來，佩腰劍，抱著一本真厚的戶口簿，出門去。伊先到地保的厝內坐，假好心查問庄內的人情風格，伊總算問起林老賊的代誌矣。</span></p>

<p><span style='font-family:新細明體,serif'>「林老賊是按怎叫這个名？是毋是細漢的時陣愛做賊仔？」伊問。</span></p>

<p><span style='font-family:新細明體,serif'>地保哈哈笑講：</span></p>

<p><span style='font-family:新細明體,serif'>「毋是！庄腳人，名是烏白叫的，無啥物意思。」</span></p>

<p><span style='font-family:新細明體,serif'>「伊的查某囝真媠阿！定定有幾何個少年家出入</span><span lang='EN-US'>in</span><span style='font-family:新細明體,serif'>兜，是毋是咧趁？」</span></p>

<p><span style='font-family:新細明體,serif'>馬上伊現出保正回答的表情。保正幌頭講：</span></p>

<p><span style='font-family:新細明體,serif'>「哪有這種代誌！伊的品德真好，伊的娘親嘛是正經人。阮台灣人，毋是非常不得已，一定無做這款下賤的代誌。我定定聽人講『恁貴地人，若是有淡薄仔歹過日，著會共母囝提起當頭』這敢是真的？」</span></p>

<p><span style='font-family:新細明體,serif'>岡平講袂出話講：</span></p>

<p><span style='font-family:新細明體,serif'>「無……這款……代誌。」</span></p>

<p><span style='font-family:新細明體,serif'>保正頓頭講：</span></p>

<p><span style='font-family:新細明體,serif'>「無這款代誌才著，世間哪有這種袂見笑的人呢？我定定聽人講彼款的話，我實在也毋相信。」</span></p>

<p><span style='font-family:新細明體,serif'>岡平講：「是！是！」</span></p>

<p><span style='font-family:新細明體,serif'>伊共一杯茶啉完矣，辭別保正，行向不碟</span><span lang='EN-US'>in</span><span style='font-family:新細明體,serif'>兜去</span><span style='font-family:新細明體,serif'>。伊一路講：隨在你按怎正氣，我有職權，毋驚你毋聽話，佳哉伊的邊仔攏無人，嘛是便宜我較強硬一點。伊心內咧按呢想的時陣，早著已經來到不碟的兜矣。</span></p>

<p><span style='font-family:新細明體,serif'>伊喝：「有人佇厝無？」</span></p>

<p><span style='font-family:新細明體,serif'>只有聽著內底一個聲音蔥脆的人答應，早想著是不碟，雄雄看著伊露出半个面問講：</span></p>

<p><span style='font-family:新細明體,serif'>「啥物？無人佇厝呢。」</span></p>

<p><span style='font-family:新細明體,serif'>岡平講：「叫你阿爸來！」</span></p>

<p><span style='font-family:新細明體,serif'>伊講：「阮阿爸去外地做工矣。」</span></p>

<p><span style='font-family:新細明體,serif'>「若無叫你阿母來！」</span></p>

<p><span style='font-family:新細明體,serif'>伊講：「阮阿母毋知影去佗位矣。」</span></p>

<p><span style='font-family:新細明體,serif'>岡平行進前講：</span></p>

<p><span style='font-family:新細明體,serif'>「烏白講！你應該先</span><font face='新細明體-ExtB, serif'>tshuah7</font><span style='font-family:新細明體,serif'>我去房間內底看覓</span><span style='font-family:新細明體,serif'>！」</span></p>

<p><span style='font-family:新細明體,serif'>「欲看你家己去看！」不碟回答。</span></p>

<p><span style='font-family:新細明體,serif'>這時岡平佮不碟的距離非常近，伊現出無自然的笑神，伊的面頂紅紅，喘氣緊促，隨伸手去摸不碟粉紅色的喙䫌講：</span></p>

<p><span style='font-family:新細明體,serif'>「你美人矣！你毋通驚我！我佮你相好。」</span></p>

<p><span style='font-family:新細明體,serif'>不碟看伊來遮的目的毋是善良的，雄雄滿面紅貢貢，共伊的手退走著欲逃走。岡平順勢對伊的肩胛頂頭攬，一手共伊絚絚抱牢，一手去共伊的全身挲捋。不碟原來是一个軟弱的查某人，是欲按怎踜開。伊嘛真驚惶，嘛真煩惱，伊放聲哭出來：</span></p>

<p><span style='font-family:新細明體,serif'>「阿母！救人阿！」</span></p>

<p><span style='font-family:新細明體,serif'>岡平毋驚惶提出佩劍威脅講：</span></p>

<p><span style='font-family:新細明體,serif'>「你閣出聲，著共你刣死。」</span></p>

<p><span style='font-family:新細明體,serif'>伊拚命共不碟躄落去。不碟因為按呢驚著，閣較悲鳴，伊到這時已經無時間計較利害關係，嘛無辨別性命佮貞操的輕重，閣較無感覺死的可怕，只有聽本能的話。</span></p>

<p><span style='font-family:新細明體,serif'>毋過伊的本能是迫伊哀哀吼佮悲鳴爾爾。</span></p>

<p><span style='font-family:新細明體,serif'>這時厝後的狗，真獰惡咧吠，豬仔嘛吱吱咧行來行去，岡平見情勢無好，知影歹下手，伊驚走漏風聲，真緊共劍收起來，假出笑面扶起不碟講：</span></p>

<p><span style='font-family:新細明體,serif'>「我是佮你講耍笑的，你覅哭！閣哭著縛去衙門。」</span></p>

<p><span style='font-family:新細明體-ExtB,serif'>講的時陣</span><span style='font-family:新細明體,serif'>，伊對褲袋仔內抽出一條索仔咧耍。不碟趁這時走入後房，共門關絚絚，伊閣驚岡平閣闖入去，雙手真出力咧接載，毋過伊毋知影岡平已經走矣。</span></p>

<p><span style='font-family:新細明體,serif'>岡平見不碟逃脫，嘛著整理衫褲，真敗興行出去，伊一路想：「阿阿，今仔日失敗矣！一塊肉已經到手，閣白白失去，我完全無想著伊會遐爾孽潲！早知影按呢，著無應該遐爾著急！若是伊佮</span><span lang='EN-US'>in</span><span style='font-family:新細明體,serif'>阿母說明，傳到外口去，按呢毋著笑詼？而且伊的阿母嘛袂按呢著放我煞。是矣！驚伊創啥！除了伊，啥人會當做證？毋鬧著煞煞去，鬧著予伊知影我的厲害。」伊拍算已定，共這件代誌早已經拋佇天邊去矣。</span></p>

<p><span style='font-family:新細明體,serif'>不碟佇房間內底只是懼懼顫，伊的憤慨心，攏予恐怖心奪去矣。伊想起進前的光景，伊的心頭跳動甲強強欲破去，伊重新喚起一種毋知見笑的心，若是予外人知影這件代誌，閣有啥物面目佮別人相見？雖然講明明保持著清白，毋過現在的世界，攏是佮意烏白講話中傷別人，啥人肯相信？伊想欲對阿母講？抑是毋講好？欲講，驚弄揚風聲，毋講，白白予這个斬頭犯欺負，閣毋甘願。伊佇不安的時陣，聽著伊的阿母轉來矣。伊趕緊開門，伊戇戇看著阿母。伊的阿母見伊圍淡薄仔驚惶，表情嘛有一寡變異，伊察覺出查某囝敢若有欲講閣講袂出的話。看覓查某囝的頂下，發現衫攏垃圾矣。伊心內著感覺奇怪，總算問講：</span></p>

<p><span style='font-family:新細明體,serif'>「不碟！你的面色敢若真無好，鬢角閣亂矣，衫嘛垃圾矣，到底是啥物代誌？」</span></p>

<p><span style='font-family:新細明體,serif'>不碟予阿母按呢問，忍袂牢流目屎，悲傷閣喉實起來。伊的阿母越來越緊急追究，不碟總算共頭仔受侮辱的情節，自頭到尾講予</span><span lang='EN-US'>in</span><span style='font-family:新細明體,serif'>阿母聽，</span><span lang='EN-US'>in</span><span style='font-family:新細明體,serif'>阿母的面色沉落罵講：</span></p>

<p><span style='font-family:新細明體,serif'>「若毋是你的痴情閣戇戇的模樣，予伊看破，無，伊是做官的人，怎樣敢按呢無天理？我進前教訓你凡事愛正經，著是驚你變出這種見笑代誌，你嘛無想看覓阮是散赤人，你閣生甲這模樣，已經會惹人怨妒，閣謔削遮，人著愛起無良。散赤人，加做一點工課，加趁一寡錢，是非常要緊的，你偏偏規日攏對鏡掠頭鬃，假做啥物鬼，現在好矣！我的名聲攏予你這賤人舞歹，我閣有啥物體面去見人？」</span></p>

<p><span style='font-family:新細明體,serif'>伊比腳比手罵甲發性地矣。伊見查某囝哭甲真嚴重。伊雄雄一陣心酸，嘛哼哼哮起來，伊想著查某囝平常是真沉著乖巧，這番佗位會有毋著，一定嘛是彼个食人吸血的短命虧心害理，欺負善良的百姓。伊啥物攏毋管，直接走去地保的厝來，自頭到尾講予地保聽。最後，伊真受氣講：</span></p>

<p><span style='font-family:新細明體,serif'>「地保！清平世界真正有這个道理？阮嘛毋是間仔查某，伊敢按呢酷刑，你想這狗官該死抑是毋該死？地保阿！你愛替我做主！」</span></p>

<p><span style='font-family:新細明體,serif'>地保看伊講甲滿面攏是喙瀾，手佮跤攏咧</span><span lang='EN-US'>tshuah</span><span style='font-family:新細明體,serif'>，知影伊咧大心氣的時陣，著叫伊坐落，想一睏仔講：</span></p>

<p><span style='font-family:新細明體,serif'>「你沓沓仔聽我參詳，當今是</span><span lang='EN-US'>in</span><span style='font-family:新細明體,serif'>的天下，阮不合頭戴伊的天，跤踏伊的地，凡事愛認輸。先人講，世事讓三分，天寬地闊，</span><span lang='EN-US'>in</span><span style='font-family:新細明體,serif'>做官的互相維護，覅講你無伊的法度，若是有二十幾个的我，嘛是無法度！而且這件代誌嘛無第三者看見，若是你欲告訴，有啥物可靠的證據呢？世俗講毋驚官只驚管，若是告伊袂起，你欲按怎處理呢？照我想，只好當作毋知影，以後細膩一點，除了這个無其他的辦法矣。」</span></p>

<p><span style='font-family:新細明體,serif'>不碟的阿母，敢若真失望的模樣講：</span></p>

<p><span style='font-family:新細明體,serif'>「結果著按呢予伊白白欺負矣，敢講伊袂有第二擺呢？」</span></p>

<p><span style='font-family:新細明體,serif'>地保講：「伊閣敢無禮貌，彼時應當覅講辦法，伊著算佮伊的祖公借膽，嘛袂遐爾聳鬚。」</span></p>

<p><span style='font-family:新細明體,serif'>不碟的阿母幌頭且吐大氣講：</span></p>

<p><span style='font-family:新細明體,serif'>「做人像阮遮爾無路用，真正是不可活佇這个世間阿！」講煞目屎著滴落。</span></p>

<p><span style='font-family:新細明體,serif'>閣經過七八工，正是春季的筅塵，不碟的阿爸嘛轉來矣，</span><span lang='EN-US'>in</span><span style='font-family:新細明體,serif'>夫妻兩个，嘛無講閒話的工夫，隨人分頭去摒掃，</span><span lang='EN-US'>in</span><span style='font-family:新細明體,serif'>驚岡平揣麻煩，專工摒掃甲真清氣，時間差不多欲中晝，老賊有淡薄仔忝矣，著先抽時間去大樹下跤歇睏，不碟的阿母嘛去水抽，敢若偆不碟佇厝內炊飯，嘛是應當的代誌。抵好這个時陣，岡平閣一个人，手提藤仔拐三斑搖來，伊嘛無出聲，直接闖入去灶腳，伊見不碟雖然頭毛無整理，嘛是有一種特別的美麗，伊探頭出去看，無啥物動靜，伊著笑嘻嘻行倚不碟，伸手去摸不碟的胸坎，不碟想欲逃閣走毋得，非常窘迫的時節，抵好伊的阿母轉來，親目睭見著這光景，伊哪會擋會牢？伊指著岡平大聲著喝：</span></p>

<p><span style='font-family:新細明體,serif'>「你做官人，真正無道理，敢佇日時，三番兩次來蹧躂人，你佮我去眾人的面頭前理論！」</span></p>

<p><span style='font-family:新細明體,serif'>伊伸手著去掠伊的衫，硬欲將伊拖出來。岡平一開始咧笑，勸伊毋通傷認真！到後來看伊越來越吵，幾个囡仔嘛佇邊仔看，伊見笑轉受氣，一手著共伊捒落塗跤。伊順勢揮起藤仔拐，真歹的連紲拍伊幾下，閣踢幾跤，可憐伊無法度起來，只會當佇塗跤滾絞，閣哭閣罵講：</span></p>

<p><span style='font-family:新細明體,serif'>「你這个傍屍……無好死的斬頭犯……侮辱人的查某人，更加橫惡拍人，我今仔日無佮你拚死活，欲這條老命有啥物路用？」</span></p>

<p><span style='font-family:新細明體,serif'>不碟將阿母扶起來，伊閣無顧性命欲去掠伊的面，這時岡平閣共伊格開，共伊反倒佇塗跤，只有聽著一句哎喲！伊閣昏倒矣，不碟驚甲欲死，出去一直喝：</span></p>

<p><span style='font-family:新細明體,serif'>「救人阿！救人阿！」</span></p>

<p><span style='font-family:新細明體,serif'>這時岡平著親像戰爭勝利轉來的戰士仝款，真得意咧行矣。</span></p>

<p><span style='font-family:新細明體,serif'>一久仔，不碟的阿母醒過來，看著翁婿佮查某囝咧共伊急救。</span></p>

<p><span lang='EN-US'>In</span><span style='font-family:新細明體,serif'>佮伊講倒手手腕予岡平拍斷。伊敢若非常痛苦的模樣，放聲大哭起來，……罵講：「無良心閣短命你無好死阿……斬頭阿……脹肚阿……」</span></p>

<p><span style='font-family:新細明體,serif'>伊連紲罵了閣罵。</span></p>

<p><span style='font-family:新細明體,serif'>規个庄內的人攏一個一個來矣，</span><span lang='EN-US'>in</span><span style='font-family:新細明體,serif'>看看，只有幌頭爾爾。有的講欲請拍拳的師傅接骨，有的講去診斷告訴，欲有講扛去衙門見官，議論紛紛，毋知欲按怎，老賊吐大氣講：</span></p>

<p><span style='font-family:新細明體,serif'>「無錢，著做袂得代誌！」</span></p>

<p><span style='font-family:新細明體,serif'>雄雄對人群中飛落一張十箍的銀票，閣聽見一个人講：</span></p>

<p><span style='font-family:新細明體,serif'>「做你去診斷！一切費用，有我支付。」</span></p>

<p><span style='font-family:新細明體,serif'>眾人看伊，毋是別人，原來著是張糞斗，伊的厝內嘛真好額，伊自細漢嘛讀過幾年學校，伊佇這庄內，算是明理的人，佇眾人面頭前呵咾伊。老賊毋敢受，予眾人苦勸，才收落。伊問：</span></p>

<p><span style='font-family:新細明體,serif'>「欲去佗位診斷？」</span></p>

<p><span style='font-family:新細明體,serif'>糞斗講：</span></p>

<p><span style='font-family:新細明體,serif'>「去公醫處。」</span></p>

<p><span style='font-family:新細明體,serif'>伊閣問：「診斷了後呢？」</span></p>

<p><span style='font-family:新細明體,serif'>眾人講：</span></p>

<p><span style='font-family:新細明體,serif'>「告訴去，至少伊嘛愛免職。」</span></p>

<p><span style='font-family:新細明體,serif'>伊清彩講：</span></p>

<p><span style='font-family:新細明體,serif'>「萬一若無免職，欲按怎才好？」</span></p>

<p><span style='font-family:新細明體,serif'>伊目睭金金看著逐家。逐家嘛戇戇看著伊。</span></p>

<p><span style='font-family:新細明體,serif'>「唉！照我想，我必須愛認份，我……是無路用的人……規世人毋捌見過官，不如……」</span></p>

<p><span style='font-family:新細明體,serif'>老賊佇喙內含糊咧講。</span></p></div></td></tr></tbody></table></div></div><br /><small>Updated on <abbr class="updated" title="2013-05-12T08:52:14.671Z">&#20116;&#26376; 12, 2013</abbr> by <span class="author"><span class="vcard"><a class="fn" href="mailto:yoga5864372@gmail.com">&#21570;&#34137;&#33491;</a></span></span> (<a href="../history.html">Version <span class="sites:revision">6</span></a>)</small><br /></div></div></body></html>