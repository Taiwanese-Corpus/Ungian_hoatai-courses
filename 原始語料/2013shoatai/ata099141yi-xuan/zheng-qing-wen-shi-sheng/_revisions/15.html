<html><head><title>&#37165;&#28165;&#25991;&#9472;&#26149;&#38632; (Version 15)</title></head><body><div class="hentry webpage" id="https://sites.google.com/feeds/content/site/2013shoatai/4223866568497225296"><h3><span class="entry-title">&#37165;&#28165;&#25991;&#9472;&#26149;&#38632;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><font face='新細明體'><font face='times new roman,serif'><font size='3'>
<p style='margin:0cm 0cm 0pt;color:rgb(0,0,0);line-height:150%;text-indent:24pt'><span style='line-height:150%;font-family:標楷體'>禮拜，天氣真冷，雨嘛落甲足大<span lang='EN-US'>--</span>的，我佮較早仝款出去</span><span style='color:black;line-height:150%;font-family:標楷體' lang='EN-US'>peh</span><span style='color:black;line-height:150%;font-family:標楷體'>山。</span></p>
<div style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>  </span><span>  </span></span><span style='color:black;line-height:150%;font-family:標楷體'>我是坐小型的公車上山<span lang='EN-US'>--</span>的。這一路的幾个小型公車司機，人攏真好，嘛真趣味，一路上有講有笑，有時仔閣會停車佮路邊的熟似人拍一下仔招呼。這款情形，佇一般的公車是無</span><span style='color:black;line-height:150%;font-family:標楷體'>可能閣看會著的矣。</span></div>
<p style='margin:0cm 0cm 0pt;color:rgb(0,0,0);line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>車內差不多有十七、八个人，除了幾个出來<span lang='EN-US'>peh</span>山的人以外，大部分是來到市場買物件，欲轉去山頂<span lang='EN-US'>--</span>的。</span></p>
<div style='margin:0cm 0cm 0pt;color:rgb(0,0,0);line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>雨潑</span><span style='color:black;line-height:150%;font-family:標楷體'>佇車窗頂，對頭前，抑是邊仔，一陣一陣潑落</span><span style='color:black;line-height:150%;font-family:標楷體'>來，<font color='#9900ff'>實在是有夠雄</font></span><span style='color:black;line-height:150%;font-family:標楷體'>。車窗已經崁一重水霧，有一寡所在予人拭過，會使看著窗仔外口的景色。</span></div>
<p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>車駛到政大，對車窗向外看，會使看著有幾个人咧等車，有的穿雨幔，有的攑雨傘，有查埔<span lang='EN-US'>--</span>的，嘛有查某<span lang='EN-US'>--</span>的。有一个五十外歲的查埔人，綴佇咧後壁起來，胸坎進前，用偝巾偝一个囡仔。囡仔的頭是包佇咧偝巾內面<span lang='EN-US'>--</span>的，干焦會使看著小小的</span><span style='color:rgb(112,48,160);line-height:150%;font-family:標楷體'>帽仔頂</span><span style='color:black;line-height:150%;font-family:標楷體'>，猶有兩</span><span style='line-height:150%;font-family:標楷體'><font color='#ff0000'>肢</font></span><span style='color:black;line-height:150%;font-family:標楷體'>小小的跤凸佇咧偝巾外面輕輕仔幌咧幌咧，跤頂所穿的是牛奶色的膨紗襪仔。</span></p>
<p style='margin:0cm 0cm 0pt;color:rgb(0,0,0);line-height:150%'><span style='color:rgb(0,112,192);line-height:150%;font-family:標楷體' lang='EN-US'><span>    </span></span><span style='line-height:150%;font-family:標楷體'>彼个人真面熟。對伊的目眉中央彼粒<span style='color:rgb(112,48,160)'>較欲</span>有半公分大的烏痣，我隨認出來，伊就是較早佇阮舊厝附近開一間細間<span style='color:black' lang='EN-US'>k</span><span style='color:black'>á<span lang='EN-US'>m</span></span></span><span style='line-height:150%;font-family:標楷體'>仔店的安民。</span></p>
<p style='margin:0cm 0cm 0pt;color:rgb(0,0,0);line-height:150%'><span style='line-height:150%;font-family:標楷體' lang='EN-US'><span>    </span></span><span style='line-height:150%;font-family:標楷體'>我坐佇後面。本成，我想欲叫伊，毋過，車內實在是有夠</span><span style='color:black;line-height:150%;font-family:標楷體' lang='EN-US'>kheh</span><span style='color:black;line-height:150%;font-family:標楷體'>，而且伊一起來，頭前就有人讓位予伊坐矣。</span></p>
<div style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>阮搬離開</span><span style='line-height:150%;font-family:標楷體'><font color='#000000'>舊厝，敢若嘛已經咧欲二十年矣。雖然，伊的頭毛又閣落袂少，而且生出真濟</font><font color='#000000'>白頭毛，我猶原會記咧伊。</font></span></div>
<p style='margin:0cm 0cm 0pt;color:rgb(0,0,0);line-height:150%'><span style='line-height:150%;font-family:標楷體' lang='EN-US'><span>    </span></span><span style='line-height:150%;font-family:標楷體'>安民姓蘇，阮攏無咧叫伊的姓，干焦叫伊安民。一般，<span style='color:black'>囡仔攏叫伊安民伯抑是安民叔，嘛有少數的人叫伊頭家。毋過，叫伊頭家，伊攏無愛直接回答。</span></span></p>
<p style='margin:0cm 0cm 0pt;color:rgb(0,0,0);line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>我閣會記咧，阮離開</span><span style='line-height:150%;font-family:標楷體'>舊厝的時，遐附近，雖然是佇市內，毋過猶<span style='color:black'>閣有一寡水田佮竹欉，一條戽水用的水溝貫穿之間，到暗時仔，有時陣閣會使聽著水雞的聲。</span></span></p>
<p style='margin:0cm 0cm 0pt;color:rgb(0,0,0);line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>安民<span lang='EN-US'>in</span>開的<span lang='EN-US'>k</span>á<span lang='EN-US'>m</span></span><span style='line-height:150%;font-family:標楷體'>仔店，就佇</span><span style='color:black;line-height:150%;font-family:標楷體'>竹欉跤的水溝邊，彼</span><span style='line-height:150%;font-family:標楷體'>个所在，蠓仔真多，到暗時，路燈一光，除了蠓仔以外，猶<span style='color:black'>閣有真濟小小會飛的蟲，一直踅路燈</span>咧飛。聽講，這馬遐的田地已經坉起來，起幾若棟大樓矣。</span></p>
<div style='margin:0cm 0cm 0pt;color:rgb(0,0,0);line-height:150%'><span style='line-height:150%;font-family:標楷體' lang='EN-US'><span>    </span></span><span style='line-height:150%;font-family:標楷體'>阮無叫伊的姓，是因為伊是予人招<span lang='EN-US'>--</span>的。伊的某姓林，叫林素貞，阮攏叫伊阿貞。阿貞是彼間<span style='color:black' lang='EN-US'>k</span><span style='color:black'>á<span lang='EN-US'>m</span></span></span><span style='line-height:150%;font-family:標楷體'>仔店頭家阿土伯的孤查某囝。</span></div>
<div style='margin:0cm 0cm 0pt;color:rgb(0,0,0);line-height:150%'> </div></font></font>
<div style='margin:0cm 0cm 0pt;color:rgb(0,0,0);line-height:150%'><font face='times new roman,serif'><font size='3'><span style='color:black;line-height:150%;font-family:Segoe UI,sans-serif' lang='EN-US'>。─。─。─。─。─。─。─。─。─。─。─。─。─。─。─。─。─。─。─。─。─。</span></font></font></div>
<div style='margin:0cm 0cm 0pt;color:rgb(0,0,0);line-height:150%'> </div>
<div style='margin:0cm 0cm 0pt;color:rgb(0,0,0);line-height:150%'><font face='times new roman,serif'><font size='3'><span style='color:black;line-height:150%;font-family:Segoe UI,sans-serif' lang='EN-US'>
<p style='margin:0cm 0cm 0pt;line-height:150%;text-indent:24pt'><span style='color:black;line-height:150%;font-family:標楷體'>當時，阿土伯猶是以種菜為生。除了彼間</span><span style='color:black;line-height:150%;font-family:標楷體' lang='EN-US'>k</span><span style='color:black;line-height:150%;font-family:標楷體'>á<span lang='EN-US'>m</span></span><span style='line-height:150%;font-family:標楷體'>仔店以外，<span lang='EN-US'>in</span>佇遐附近</span><span style='line-height:150%;font-family:標楷體'>猶<span style='color:black'>閣有一塊兩分無到的菜園，算起來嘛有五、六百坪。彼塊地，生產有限，而且彼个時陣，雖然房地產嘛有波動，卻是猶未到起大價的程度，<span lang='EN-US'>in</span>一家伙仔的生活，主要猶是靠</span></span><span style='color:black;line-height:150%;font-family:標楷體'>彼間</span><span style='color:black;line-height:150%;font-family:標楷體' lang='EN-US'>k</span><span style='color:black;line-height:150%;font-family:標楷體'>á<span lang='EN-US'>m</span></span><span style='line-height:150%;font-family:標楷體'>仔店來維持<span lang='EN-US'>--</span>的。</span></p>
<p style='margin:0cm 0cm 0pt;line-height:150%;text-indent:24pt'><span style='color:black;line-height:150%;font-family:標楷體'>我猶會記得阿貞彼个查某人。彼當時，伊猶未三十歲，伊看起來瘦瘦，有淡薄仔扁身，面色有一點仔白，下頦尖尖，目睭大閣有一點仔凹<span lang='EN-US'>(nah)</span>落去，<span lang='EN-US'>tsha</span></span><span style='color:black;line-height:150%;font-family:Segoe UI,sans-serif' lang='EN-US'>̍</span><span style='color:black;line-height:150%;font-family:標楷體' lang='EN-US'>p-tsha</span><span style='color:black;line-height:150%;font-family:Segoe UI,sans-serif' lang='EN-US'>̍</span><span style='color:black;line-height:150%;font-family:標楷體' lang='EN-US'>p-nih</span><span style='color:black;line-height:150%;font-family:標楷體'>，若親像有一點仔神經質。毋</span><span style='line-height:150%;font-family:標楷體'>閣為著工課的方便，<span style='color:black'>伊</span>的頭毛電得真短。毋管按怎看，<span style='color:black'>伊攏袂當算是一个真迷人的查某人。</span>猶毋過<span style='color:black'>，伊對人足親切<span lang='EN-US'>--</span>的，動作扭掠，算錢快閣正確，三不五時閣會提掉零星<span lang='EN-US'>--</span>的，佇附近的風評真正袂</span></span><span style='color:black;line-height:150%;font-family:新細明體,serif'>䆀</span><span style='color:black;line-height:150%;font-family:標楷體'>，生理嘛算是真興旺<span lang='EN-US'>--</span>的矣。</span></p>
<p style='margin:0cm 0cm 0pt;line-height:150%;text-indent:24pt'><span style='color:black;line-height:150%;font-family:標楷體'>因為伊是</span><span style='line-height:150%;font-family:標楷體'>孤查某囝，阿土伯堅持愛共人招，伊得婚事就按呢</span><span style='color:black;line-height:150%;font-family:標楷體' lang='EN-US'>tshiân</span><span style='color:black;line-height:150%;font-family:標楷體'>落來。</span></p>
<p style='margin:0cm 0cm 0pt;line-height:150%;text-indent:24pt'><span style='color:black;line-height:150%;font-family:標楷體'>阿貞佮安民的婚事，是透過孤兒院安排<span lang='EN-US'>--</span>的。聽講，遮嘛是阿貞的舅公全力促成<span lang='EN-US'>--</span>的。伊講，一般的查埔人毋肯予人招。因為孤兒身世可憐，較袂揀，欲揣一个老實可靠，而且閣肯食苦的人，嘛比較較簡單。何況，伊有一个朋友佇咧經營孤兒院，對遐孤兒的個性嘛較清楚，而且閣會使詳細揀適合的人。安民就是院長親身推薦<span lang='EN-US'>--</span>的。</span></p>
<p style='margin:0cm 0cm 0pt;line-height:150%;text-indent:24pt'><span style='color:black;line-height:150%;font-family:標楷體'>安民是一个予人放捒<span lang='EN-US'>(sak)</span>的嬰仔，父母是啥人，無人知，。有一寡予人放捒<span lang='EN-US'>(sak)</span>的嬰仔，<span lang='EN-US'>in</span>的父母為著將來的依據，有時陣</span><span style='line-height:150%;font-family:標楷體'>猶<span style='color:black'>閣會留一个名牌，抑是一張批，抑是一个信物。</span><span style='color:rgb(112,48,160)'>若者是</span><span style='color:black'>安民，煞啥物攏無。也就是講，伊的父母已經完全無考慮著將來相認的代誌矣。安民是院長共一號的名，伊姓蘇，其實蘇是院長的姓，遐身分不明的孤兒，全部攏姓蘇。</span></span></p>
<p style='margin:0cm 0cm 0pt;line-height:150%;text-indent:24pt'><span style='color:black;line-height:150%;font-family:標楷體'>安民佇孤兒院大漢，十五歲了後，就離開孤兒院，去一間</span><span style='color:black;line-height:150%;font-family:標楷體' lang='EN-US'>k</span><span style='color:black;line-height:150%;font-family:標楷體'>á<span lang='EN-US'>m</span></span><span style='line-height:150%;font-family:標楷體'>仔店送貨。伊做人古意，予人招去林家，會當講是非常理想的人選。</span></p>
<p style='margin:0cm 0cm 0pt;line-height:150%;text-indent:24pt'><span style='line-height:150%;font-family:標楷體'>安民予人招了後，做工課真拍拚。阮定定看著伊穿短褲佮</span><span style='color:black;line-height:150%;font-family:標楷體'>淺拖仔，踏一台後壁有裝一个鐵架的中古腳踏車，無暝無日，四界去送貨。阮蹛佇四樓，定定看著伊一睏仔就走起來矣，怦怦喘，用手盤共額頭的汗拭掉。</span></p>
<p style='margin:0cm 0cm 0pt;line-height:150%;text-indent:24pt'><span style='color:black;line-height:150%;font-family:標楷體' lang='EN-US'>In</span><span style='color:black;line-height:150%;font-family:標楷體'>翁仔某兩个人，佇外人面頭前真少講話，看起來閣較親像是頭家</span><span style='line-height:150%;font-family:標楷體'>佮伙計。毋過</span><span style='color:black;line-height:150%;font-family:標楷體'>，阮嘛看過關店了後，<span lang='EN-US'>in</span>翁仔某相招出去食宵夜，<span lang='EN-US'>in</span>的感情應該是算袂</span><span style='color:black;line-height:150%;font-family:新細明體,serif'>䆀</span><span style='color:black;line-height:150%;font-family:標楷體' lang='EN-US'>--</span><span style='color:black;line-height:150%;font-family:標楷體'>的。阮嘛知影，阿土伯對安民嘛真滿意，真信任伊。<span lang='EN-US'>In</span>唯一感覺不滿的是，結婚幾若冬矣，一直攏無囡仔。</span></p>
<p style='margin:0cm 0cm 0pt;line-height:150%;text-indent:24pt'><span style='color:black;line-height:150%;font-family:標楷體'>當時，因為阿貞的身體看起來</span><span style='color:rgb(112,48,160);line-height:150%;font-family:標楷體'>誠虛閣厚病</span><span style='color:black;line-height:150%;font-family:標楷體'>，逐家攏叫是毛病是出佇阿貞身上。阮嘛毋知影，當時阿貞<span lang='EN-US'>in</span>是毋是有去揣醫生檢查過。</span></p>
<p style='margin:0cm 0cm 0pt;line-height:150%;text-indent:24pt'><span style='color:black;line-height:150%;font-family:標楷體'>我猶閣會記得，有一工，我去<span lang='EN-US'>in</span>的<span lang='EN-US'>k</span>á<span lang='EN-US'>m</span></span><span style='line-height:150%;font-family:標楷體'>仔店買</span><span style='color:black;line-height:150%;font-family:標楷體'>薰，阿貞拄仔好毋佇咧。我看著安民佇竹欉腳撿一个人擲掉的破碗，身軀向<span lang='EN-US'>(ànn)</span>到門前的水溝舀<span lang='EN-US'>(iúnn)</span>無到半碗的水，然後才囥<span lang='EN-US'>(kh</span></span><span style='color:black;line-height:150%;font-family:Segoe UI,sans-serif' lang='EN-US'>ǹ</span><span style='color:black;line-height:150%;font-family:標楷體' lang='EN-US'>g)</span><span style='color:black;line-height:150%;font-family:標楷體'>轉去竹仔欉腳。彼个時陣，水溝的水猶閣真清氣，水溝內底閣有生青色的草蔬<span lang='EN-US'>(tsháu-se)</span>，佇水內搖<span lang='EN-US'>--</span>的搖<span lang='EN-US'>--</span>的。有時陣，阮閣會當看到魚仔佇遐咧相逐<span lang='EN-US'>(jiok)</span>。</span></p>
<p style='margin:0cm 0cm 0pt;line-height:150%;text-indent:24pt'><span style='color:black;line-height:150%;font-family:標楷體'>伊看著我，驚一下，好親像囡仔做壞代誌予大人看到仝款。彼當時，我心內有淡薄仔疑問，嘛有淡薄仔不安。伊咧創<span lang='EN-US'>(tshòng)</span>啥？敢會是啥物法術？我感覺，毋管是啥，一定</span><span style='line-height:150%;font-family:標楷體'>佮生囝有關係。講袂定是一種求</span><span style='color:black;line-height:150%;font-family:標楷體'>囡仔的儀式。我知影，阿貞就定定四界去廟寺拜拜，祈求囡仔。</span></p><span style='color:black;line-height:150%;font-family:標楷體'>
<p style='margin:0cm 0cm 0pt;line-height:150%'><span style='line-height:150%;font-family:標楷體'><span>    </span>「你看，這條細條水溝仔，水對足遠的所在流過來，嘛流到足遠的所在去。只要水不斷佇咧流，小水溝就袂焦去。毋過，</span><span style='color:black;line-height:150%;font-family:標楷體'>貯佇碗內底的水，是</span><span style='line-height:150%;font-family:標楷體'>袂流<span lang='EN-US'>--</span>的。伊無來源，所以，真緊就會焦去。我試過</span><span style='color:black;line-height:150%;font-family:標楷體'>幾若擺矣，</span><span style='line-height:150%;font-family:標楷體'>袂超過一禮拜。」</span></p>
<p style='margin:0cm 0cm 0pt;line-height:150%'><span style='line-height:150%;font-family:標楷體' lang='EN-US'><span>   </span><span> </span></span><span style='line-height:150%;font-family:標楷體'>「呃。」我應一聲。</span></p>
<p style='margin:0cm 0cm 0pt;line-height:150%'><span style='line-height:150%;font-family:標楷體' lang='EN-US'><span>   </span><span> </span></span><span style='line-height:150%;font-family:標楷體'>彼个時陣，我並無了解伊的意思。毋過，我總是感覺，伊的話一定有啥物意思。我實在是想袂到，一个真普通的人，煞有一般人無法度了解的一面。</span></p>
<p style='margin:0cm 0cm 0pt;line-height:150%'><span style='line-height:150%;font-family:標楷體' lang='EN-US'><span>   </span><span> </span></span><span style='line-height:150%;font-family:標楷體'>「你是講……」</span></p>
<p style='margin:0cm 0cm 0pt;line-height:150%'><span style='line-height:150%;font-family:標楷體' lang='EN-US'><span>   </span><span> </span></span><span style='line-height:150%;font-family:標楷體'>「唉。」</span></p>
<p style='margin:0cm 0cm 0pt;line-height:150%'><span style='line-height:150%;font-family:標楷體' lang='EN-US'><span>    </span></span><span style='line-height:150%;font-family:標楷體'>伊無直接回答我，我嘛無方便閣再問落去。</span></p>
<p style='margin:0cm 0cm 0pt;line-height:150%'><span style='line-height:150%;font-family:標楷體' lang='EN-US'><span>    </span></span><span style='line-height:150%;font-family:標楷體'>就佇這件代誌發生了後無到一年，也就是阮搬離開舊厝進前的一年外，阿貞厝裡發生一件真不幸的代誌。安民竟然佮附近頭毛店一个叫阿菊的</span><span style='color:black;line-height:150%;font-family:標楷體'>鉸頭鬃的小姐發生關係。</span></p>
<p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>有人講伊「趁</span><span style='line-height:150%;font-family:標楷體'>一个家，嘛趁一个某，猶閣無滿足，實在是不應該。」</span></p>
<p style='margin:0cm 0cm 0pt;line-height:150%'><span style='line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>有人講伊「飼鳥鼠，咬布袋。」</span></p>
<p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>   </span><span> </span></span><span style='color:black;line-height:150%;font-family:標楷體'>有人講伊「恩將仇報。」</span></p>
<p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>有人講伊「遐爾古意的人嘛捌風流。」</span></p>
<p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>有人講伊「不孝有三，無後為大。」</span></p>
<p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>   </span><span> </span></span><span style='color:black;line-height:150%;font-family:標楷體'>「阿菊說，伊願意為咱生</span><span style='line-height:150%;font-family:標楷體'>一个囝。伊講，</span><span style='color:black;line-height:150%;font-family:標楷體'>囡仔一生落來，就予咱報戶口，當做是咱親生<span lang='EN-US'>--</span>的。」安民對阿貞解釋講。</span></p>
<p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>彼</span><span style='line-height:150%;font-family:標楷體'>个時陣，我想起安民用破碗舀細條水溝仔的代誌。我敢若會使揣著伊的答案矣。安民是一个孤兒，毋知影家己的父母是啥人。而且這馬，阿貞閣無生囝。伊的生命，毋知影來源，嘛接袂落去。一旦，伊家己的生命結束，伊的命脈就完全斷去，親像遐</span><span style='color:black;line-height:150%;font-family:標楷體'>貯佇破碗內底的水，啥物嘛</span><span style='line-height:150%;font-family:標楷體'>袂留落來矣。</span></p>
<p style='margin:0cm 0cm 0pt;line-height:150%'><span style='line-height:150%;font-family:標楷體' lang='EN-US'><span>    </span></span><span style='line-height:150%;font-family:標楷體'>「你咧講啥物？」阿貞講。</span></p>
<p style='margin:0cm 0cm 0pt;line-height:150%'><span style='line-height:150%;font-family:標楷體' lang='EN-US'><span>    </span></span><span style='line-height:150%;font-family:標楷體'>阮</span><span style='color:black;line-height:150%;font-family:標楷體'>蹛佇舊厝彼爿，有七年外矣，從來就無看著阿貞發過脾氣。這一擺，對外表看起來，伊敢若嘛無受氣。毋過，阮親像會當感覺著，有啥物大代誌欲發生矣。</span></p>
<p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「……」</span></p>
<p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「你出去。」</span></p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體'><font face='新細明體'>

</font></span></p><p style='margin:0cm 0cm 0pt;line-height:150%'><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span><span style='color:black;line-height:150%;font-family:細明體'>─</span><span style='color:black;line-height:150%;font-family:新細明體,serif'>。</span></p><p style='margin:0cm 0cm 0pt;line-height:150%'><font face='新細明體'>



</font></p><font face='新細明體'><p style='margin:0cm 0cm 0pt;line-height:150%'><span style='color:black;line-height:150%;font-family:標楷體'>    「阿貞，原諒我。是我的毋對。以後……」</span></p><p style='margin:0cm 0cm 0pt;line-height:150%'>

<span style='color:black;line-height:150%;font-family:標楷體'>    「無以後矣。」</span></p><p style='margin:0cm 0cm 0pt;line-height:150%'>

<span style='color:black;line-height:150%;font-family:標楷體'>    「阿貞……」</span></p><p style='margin:0cm 0cm 0pt;line-height:150%'>

<span style='color:black;line-height:150%;font-family:標楷體'>    「你出去，莫閣轉來矣。你家己的物件，全部會使提走。」</span></p><p style='margin:0cm 0cm 0pt;line-height:150%'>

<span style='color:black;line-height:150%;font-family:標楷體'>    </span><span style='color:black;line-height:150%;font-family:標楷體'>阿土伯嘛來勸。阮攏知影，阿土伯真看重安民。毋過，這擺，阿貞一點仔嘛無愛讓步。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='line-height:150%' lang='EN-US'><span><font face='Calibri'>      </font></span></span><span style='line-height:150%;font-family:標楷體' lang='EN-US'><span> </span></span><span style='line-height:150%;font-family:標楷體'>安民出去兩工了後，第三工又</span><span style='color:black;line-height:150%;font-family:標楷體'>閣轉來矣。真奇怪的是，阿貞無閣再趕伊。伊佮往擺仝款，繼續踏腳踏車出去送貨，對表面上看起來，敢若佮進前完全仝款。只是對這件代誌發生以後，阮著無閣看過<span lang='EN-US'>in</span>兩个人做伙出去食宵夜矣。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>差不多閣經過三</span><span style='line-height:150%;font-family:標楷體'>個偌月，頭毛店的小姐阿菊嘛走矣。阿菊敢若嘛無有身的款。有人講，阿貞無生</span><span style='color:black;line-height:150%;font-family:標楷體'>囝，問題可能是出佇安民彼</span><span style='line-height:150%;font-family:標楷體'>爿</span><span style='color:black;line-height:150%;font-family:標楷體'>矣。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>凡勢遮的代誌，予阿貞的態度，有全面的改變。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>大概是佇阿菊離開了後一個月的</span><span style='color:rgb(112,48,160);line-height:150%;font-family:標楷體'>光景</span><span style='color:black;line-height:150%;font-family:標楷體'>，有一工，阿貞對安民講，伊欲去南部。伊無講去南部創啥，嘛無講去南部啥物所在。安民嘛無問伊。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>過幾個月了後，阿貞的腹肚噗<span lang='EN-US'>(phok)</span>出來矣。伊人真瘦，真簡單就看會出來。一開始，逐家叫是安民的。毋過，另外有人講，這是阿貞去南部帶轉來的禮物。這是毋是事實，無人確實知影。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>當然，有足濟人無相信阿貞會做彼種代誌。有人講，這是真有可能<span lang='EN-US'>--</span>的。安民犯規在先，哪會使怪阿貞。有人講，安民是查埔人，安民會使，阿貞著袂使。有人講，<span lang='EN-US'>in</span>林家，阿貞才是主體，</span><span style='color:rgb(112,48,160);line-height:150%;font-family:標楷體'>曷那<span lang='EN-US'>(</span>華<span lang='EN-US'>:</span>至於<span lang='EN-US'>)</span></span><span style='color:black;line-height:150%;font-family:標楷體' lang='EN-US'> </span><span style='color:black;line-height:150%;font-family:標楷體'>囡仔是毋是安民的，顛倒無重要。有人講，阿貞按呢做，是為著欲報復。嘛有人講，阿貞按呢做，是欲予安民知影，無生囝的責任毋是</span><span style='line-height:150%;font-family:標楷體'>佇伊的身上<span style='color:black'>。</span></span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>表面上，安民敢若無啥物特別的反應。當然，伊是毋啥物立場<span lang='EN-US'>--</span>的。有人講，安民捌表示過，阿貞的囡仔就是伊的囡仔。這句話，敢若講甲無夠清楚，毋過，我對這句話的確實性，猶是有一寡懷疑<span lang='EN-US'>--</span>的。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>無偌久，阿貞落胎矣。聽講，彼是一个查埔嬰仔。逐家攏相信，落胎的原因，是因為伊的身體傷虛弱。落胎以後，伊的身體敢若閣較虛弱矣。有一擺，我閣看著伊戇神戇神坐佇店裡，好親像猶閣認袂出我。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>過兩、三禮拜，阮搬走矣。以後的代誌，阮嘛無啥清楚。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「到矣。」車內，有人咧喊。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>車已經到樟湖矣。這一路小型的公車，有兩條線路，一條道貓空，一條干焦有到樟湖。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>安民猶閣坐佇遐，有人共伊講這是尾仔站。雨落甲真大，伊攑一枝烏色的雨傘，佇遐咧看來看去。看起來，伊敢若閣猶未舞清楚應該對佗一个方向的款。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「安民。」我一落車，就倚近叫伊。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「呃。」伊越轉身過來，看我，敢若一下仔就認出我矣。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「你去佗？」</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>     </span></span><span style='color:black;line-height:150%;font-family:標楷體'>我看伊的面。凡勢，因為伊定定佇外面送貨，面色猶是烏土色，毋過閣有一點仔黃色，目睭下跤嘛有淡薄仔腫腫。是年紀的關係？是雨水的關係？抑是傷忝矣？</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「我欲去貓空，敢若坐毋對車矣。」</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「這班車只有到遮。我嘛會經過貓空遐，咱會使做伙行。」</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「敢會足遠<span lang='EN-US'>--</span>的？」</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「行路，干焦愛二、三十分。毋過，雨實在是落甲傷大矣。」</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>阮行過短短得一段樹蔭路，行到上帝公廟的廟埕。廟庭頂懸，起一个大</span><span style='color:rgb(112,48,160);line-height:150%;font-family:標楷體'>棚蓋</span><span style='line-height:150%;font-family:標楷體'>，予人歇睏。安民共雨傘囥落來，行到廟前，合手對廟內拜一下。伊<span style='color:black'>咧拜的時陣，面是向下跤<span lang='EN-US'>--</span>的，敢若有一點仔驚的款。</span></span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>我徛佇邊仔看伊，伊穿一領淺青色的短外套，就是美軍穿的彼種，猶閣有帽仔垂佇咧後壁。下面穿重藍色的西裝褲，下半截的褲跤攏澹去矣。彼雙舊皮鞋，嘛已經全部澹去矣，行路的時陣，閣對線縫浡出水泡來。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>廟埕中央囥一个四角形的神桌，頭前有一个跪墊，佇神桌兩爿分別</span><span style='line-height:150%;font-family:標楷體'>囥<span style='color:black'>一个長四角形的大塊柴頭桌，柴頭桌四周圍，</span>囥長長的柴頭椅條，是予人歇睏用<span lang='EN-US'>--</span>的。<span style='color:black'>桌仔佮</span>椅條攏漆紅色<span lang='EN-US'>--</span>的，已經有淡薄仔落漆矣。廟內的燈毋是講足光<span lang='EN-US'>--</span>的，干焦看著兩枝點著的紅蠟燭，蠟燭的光輕輕仔搖咧搖咧。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='line-height:150%;font-family:標楷體' lang='EN-US'><span>    </span></span><span style='line-height:150%;font-family:標楷體'>「來坐，來啉茶。」有一<span style='color:black'>个六十外歲的老婦人，笑面行出來。</span></span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「有滾水無？」安民問。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span> </span><span> </span><span> </span><span> </span></span><span style='color:black;line-height:150%;font-family:標楷體'>「有，有。」</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span> </span><span> </span><span>  </span></span><span style='color:black;line-height:150%;font-family:標楷體'>「我來泡一寡牛奶。」安民講，敨開偝佇胸坎進前的囡仔，閣對細的袋仔內底提出牛奶粉佮牛奶矸仔。用滾水泡半杯無到的牛奶。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>  </span><span>  </span></span><span style='color:black;line-height:150%;font-family:標楷體'>彼是一个查埔囡仔，可能猶未滿歲，面白白肥肥，因為偝巾內底的燒氣，伊的面好親像抹胭脂仝款，漲甲紅紅。伊彼个烏閣金的目睭褫甲大大。伊佇偝巾內底一點仔動靜嘛無，我掠準伊是睏去<span lang='EN-US'>--</span>的。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「阿仁。」安民用手指頭仔弄伊的嘴角。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>伊笑矣，閣笑出聲來。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>安民先共囡仔抱到水溝仔邊放尿，才抱轉來，共牛奶矸仔搖幾下，窒入去囡仔喙內。囡仔的喙動甲真快，一下仔就共彼半杯無到的牛奶全部啉了矣。安民替伊拭喙，伊又閣開喙笑起來。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>安民捏一下仔囡仔跤頂的襪仔，看覓仔襪仔有澹無。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「是孫仔？」</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>  </span><span>  </span></span><span style='color:black;line-height:150%;font-family:標楷體'>「無，應該是算後生。」</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「阿貞伊的？」我雖然按呢問，心內煞有疑問。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「毋是。阿貞已經過身矣，過身真久矣。」</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「呃。」</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>若按呢就是安民閣在娶矣？毋過，我並無問伊。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>   </span><span> </span></span><span style='color:black;line-height:150%;font-family:標楷體'>根據安民的話共算起來，阮離開舊厝了後猶未到一冬，阿貞就過身矣。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「伊的身體真無好，閣受著彼款遮爾大的打擊。」我是指落胎的代誌。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「伊真後悔彼件代誌。」安民思考一下。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>安民敢是指阿貞去南部的彼件代誌？對這句話來推斷，彼件代誌確實是真<span lang='EN-US'>--</span>的矣。毋過，毋管按怎，安民是無應該按呢講<span lang='EN-US'>--</span>的。伊實在無資格講這款話。無的確，伊認為，每一个人攏知影這件代誌，包括我。</span></p><p style='margin:0cm 0cm 0pt;line-height:150%'>

</p><p style='margin:0cm 0cm 0pt;line-height:150%'><span style='color:black;line-height:150%;font-family:標楷體' lang='EN-US'><span>    </span></span><span style='color:black;line-height:150%;font-family:標楷體'>「伊臨終的時陣，對我講一句話，無一定家己生<span lang='EN-US'>--</span>的，才是家己的囝。伊雖然無講甲足清楚，我煞會使了解，我家己就是一个無父母的孤兒。毋過，我猶是有人飼大漢。「我的父母就是蘇院長。伊並無分囡仔是毋是家己生<span lang='EN-US'>--</span>的。這个囡仔是我領養<span lang='EN-US'>--</span>的。」</span></p><p style='margin:0cm 0cm 0pt;line-height:150%'>

</p></font></span><p style='margin:0cm 0cm 0pt;line-height:150%'> </p></span>  </font></font></div>
<div style='margin:0cm 0cm 0pt;color:rgb(0,0,0);line-height:150%'> </div>
<div style='margin:0cm 0cm 0pt;color:rgb(0,0,0);line-height:150%'> </div>
<p style='margin:0cm 0cm 0pt;color:rgb(0,0,0);line-height:150%'><font size='3'><span style='color:black;line-height:150%;font-family:Segoe UI,sans-serif' lang='EN-US'><span>    </span></span></font></p></font></div></td></tr></tbody></table></div></div><br /><small>Updated on <abbr class="updated" title="2013-05-20T13:31:27.833Z">&#20116;&#26376; 20, 2013</abbr> by <span class="author"><span class="vcard"><a class="fn" href="mailto:happyshana27@gmail.com">&#34081;&#22869;&#33841;</a></span></span> (<a href="../history.html">Version <span class="sites:revision">15</span></a>)</small><br /></div></div></body></html>