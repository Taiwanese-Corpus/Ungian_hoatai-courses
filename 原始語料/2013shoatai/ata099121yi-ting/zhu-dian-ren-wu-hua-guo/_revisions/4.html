<html><head><title>&#26417;&#40670;&#20154;-&#28961;&#33457;&#26524; (Version 4)</title></head><body><div class="hentry webpage" id="https://sites.google.com/feeds/content/site/2013shoatai/4922905562109387312"><h3><span class="entry-title">&#26417;&#40670;&#20154;-&#28961;&#33457;&#26524;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-align:center' align='center'><font color='#000000'><span style='font-family:新細明體,serif'>無花果</span><span lang='EN-US'>bû-hue-kó</span></font></p>

<p><font color='#000000'><span style='font-family:新細明體,serif'>伊</span><span style='font-family:新細明體,serif'>的身軀完全浸佇懸到肚臍的稻仔田岸──共手當作是枕頭<span lang='EN-US'>,</span>雙跤伸一下<span lang='EN-US'>,</span>正</span><span style='font-family:新細明體,serif'>跤屈佇</span><span style='font-family:新細明體,serif'>倒爿跤頭趺</span><span style='font-family:新細明體,serif'>頂懸<span lang='EN-US'>,</span>看熱天有雲的山<span lang='EN-US'>,</span>一咧仔共目睭瞌起來<span lang='EN-US'>,</span>想欲共心內的想法</span><span style='font-family:新細明體,serif'>硩</span>落去<span lang='EN-US'>,</span>毋過<span style='font-family:新細明體,serif'>目睭</span><span style='font-family:新細明體,serif'>拄才</span><span style='font-family:新細明體,serif'>瞌起來<span lang='EN-US'>,</span>就有聲來擾亂伊的心情矣<span lang='EN-US'>.</span></span></font></p>

<p><font color='#000000'><span style='font-family:新細明體,serif' lang='EN-US'> 風</span><span style='font-family:新細明體,serif'>吹著田中彼一寡金色的波浪<span lang='EN-US'>,</span>吹甲佇</span><span style='font-family:新細明體,serif'>稻仔田</span><span style='font-family:新細明體,serif'>內底</span><span style='font-family:新細明體,serif;background-repeat:initial initial'>窸窸窣窣</span>的<span style='font-family:新細明體,serif'>草蜢仔</span>麻徛袂牢<span lang='EN-US'>,</span>像海鳥仝款跳來跳去<span lang='EN-US'>.</span>伊感覺身軀是沉佇水底<span lang='EN-US'>,</span>稻仔的聲伊攏當做是波浪咧起起落落<span lang='EN-US'>,</span>慢慢又閣佮<span style='font-family:新細明體,serif'>目睭褫開<span lang='EN-US'>.</span></span></font></p>

<p><font color='#000000'><span style='font-family:新細明體,serif' lang='EN-US'> </span><span style='font-family:新細明體,serif'>天頂彼的奇奇怪怪的白雲<span lang='EN-US'>,</span>已經去予欲落山的日頭照甲變做桃仔色<span lang='EN-US'>,</span>一群白鳥排成一各一字穿過桃仔色的雲<span lang='EN-US'>,</span>看起來顛倒閣較白矣<span lang='EN-US'>.</span></span></font></p><p><span style='line-height:1.6;font-size:10pt;font-family:新細明體,serif' lang='EN-US'><font color='#000000'>“</font></span><span style='line-height:1.6;font-size:10pt;font-family:新細明體,serif'><font color='#000000'>唉<span lang='EN-US'>!</span>人生總麻是要有一个歸宿才好<span lang='EN-US'>,</span>像我這款無定著的心會有啥物結局咧<span lang='EN-US'>?”</span>伊吐大氣對家己講<span lang='EN-US'>,</span>共麻去的手收轉來<span lang='EN-US'>,</span>慢慢坐起來<span lang='EN-US'>,</span>拍算欲坐甲黃昏才轉去</font><span lang='EN-US'><font color='#000000'>.</font></span></span></p><p><font color='#000000'><span style='font-family:新細明體,serif' lang='EN-US'>“</span><span style='font-family:新細明體,serif'>銀珠真正轉來矣<span lang='EN-US'>?”</span>伊伸腰看向行過來的人<span lang='EN-US'>,“</span>若會當閣佮伊見一擺面嘛是好<span lang='EN-US'>!</span>毋過<span lang='EN-US'>......”</span>伊雄雄扲拳頭拇<span lang='EN-US'>,“</span>陪伊行的是啥人<span lang='EN-US'>?”</span>伊的拳頭拇扲甲閣較絚矣<span lang='EN-US'>.</span></span></font></p>

<p><font color='#000000'><span style='font-family:新細明體,serif' lang='EN-US'>“</span><span style='font-family:新細明體,serif'>汪<span lang='EN-US'>!</span>汪<span lang='EN-US'>!”</span>兩隻狗雄雄從過去<span lang='EN-US'>, in</span>干焦會認得查某的<span lang='EN-US'>,</span>袂認得查甫的<span lang='EN-US'>,</span>彼隻赤色的用後跤徛起來<span lang='EN-US'>,</span>前跤伸佇伊的胸坎<span lang='EN-US'>!</span>另外一隻殕仔色的頭向落去舐伊的跤後蹬<span lang='EN-US'>.</span></span></font></p>

<p><font color='#000000'><span style='font-family:新細明體,serif' lang='EN-US'>In</span><span style='font-family:新細明體,serif'>行愈近<span lang='EN-US'>,</span>伊的心臟就閣較<span lang='EN-US'>gâu</span>噗噗惝<span lang='EN-US'>.</span></span></font></p>

<p><font color='#000000'><span style='font-family:新細明體,serif' lang='EN-US'>“</span><span style='font-family:新細明體,serif'>我應該要行過去共伊拍予死<span lang='EN-US'>,</span>是伊共伊搶走的<span lang='EN-US'>!”</span>伊當欲踏出跤步<span lang='EN-US'>.</span>但是佇這个時陣<span lang='EN-US'>,</span>伊的勇氣早就予伊的姿態收去矣<span lang='EN-US'>.</span>佇亦未出嫁進前<span lang='EN-US'>,</span>伊佇伊的眼中確實是一个美麗的少女<span lang='EN-US'>,</span>毋過這兩年以來生理上的變化<span lang='EN-US'>,</span>早就共伊身上所有吸引人的所在攏奪走矣<span lang='EN-US'>.</span></span></font></p>

<p><span style='font-family:新細明體,serif'><font color='#000000'>伊穿一領桃色的綢仔長衫<span lang='EN-US'>,</span>四五吋懸的領仔咧欲接著伊的短頭毛<span lang='EN-US'>,</span>伊的胸坎誠肥<span lang='EN-US'>,</span>兩粒大奶噗佇胸坎<span lang='EN-US'>,</span>像兩座小山頭<span lang='EN-US'>,</span>實在是誠歹看<span lang='EN-US'>.</span></font></span></p>

<p><font color='#000000'><span style='font-family:新細明體,serif' lang='EN-US'>“</span><span style='font-family:新細明體,serif'>銀珠誠好命<span lang='EN-US'>.”</span></span></font></p>

<p><font color='#000000'><span style='font-family:新細明體,serif' lang='EN-US'>“</span><span style='font-family:新細明體,serif'>你看伊肥軟閣白拋拋<span lang='EN-US'>,</span>比以前閣較好看<span lang='EN-US'>!”</span></span></font></p>

<p><span style='font-family:新細明體,serif'><font color='#000000'>毋知影媠䆀的村民<span lang='EN-US'>,</span>烏白共伊呵咾<span lang='EN-US'>.</span></font></span></p>

<p><font color='#000000'><span style='font-family:新細明體,serif' lang='EN-US'>“</span><span style='font-family:新細明體,serif'>唉<span lang='EN-US'>!</span>我當做銀珠亦是甲以前仝款媠<span lang='EN-US'>,</span>想袂到這兩年之間變甲這呢䆀轉來<span lang='EN-US'>!”</span>伊吐大氣的講<span lang='EN-US'>,</span>慢慢矣共扲絚的手放落<span lang='EN-US'>.</span></span></font></p>

<p><span style='font-family:新細明體,serif'><font color='#000000'>伊對伊的愛<span lang='EN-US'>,</span>毋若別人毋知<span lang='EN-US'>,</span>就連銀珠嘛毋知影<span lang='EN-US'>,</span>這份無人知影的愛<span lang='EN-US'>,</span>自從<span lang='EN-US'>in</span>佇公學校讀冊一直到這馬<span lang='EN-US'>,</span>伊看著銀珠的時陣<span lang='EN-US'>,</span>還閣是亦未停的<span lang='EN-US'>.</span></font></span></p>

<p><span style='font-family:新細明體,serif'><font color='#000000'>彼暝伊因為欲整理心內的亂藤<span lang='EN-US'>,</span>干焦假做身體無爽快<span lang='EN-US'>,</span>一个人覕去塌塌米<span lang='EN-US'>,</span>平常時毋管偌複雜的心理<span lang='EN-US'>,</span>伊只要倒佇塌塌米目睭瞌瞌<span lang='EN-US'>,</span>毋免偌久就會冷靜落來<span lang='EN-US'>,</span>但是下昏誠奇怪<span lang='EN-US'>,</span>過了誠久<span lang='EN-US'>,</span>毋但無法度冷靜治且閣感覺愈來愈煩<span lang='EN-US'>,</span>有時陣去予蠓仔叮著就親像刀咧割仝款彼呢痛<span lang='EN-US'>,</span>無法度只好共壁頂的油燈吹予化去<span lang='EN-US'>,</span>毋過燈光一咧化去藏佇伊心內的心事一睏仔就攏總泏出來<span lang='EN-US'>,</span>無辦法只好又閣共油燈點於著<span lang='EN-US'>,</span>恬恬過幾落點鐘<span lang='EN-US'>,</span>真無簡單才按亂操操的情緒行出來──</font></span></p>

<p><font color='#000000'><span style='font-family:新細明體,serif' lang='EN-US'>“</span><span style='font-family:新細明體,serif'>是呀<span lang='EN-US'>,</span>要否認伊今仔日是一个䆀婦<span lang='EN-US'>.</span>毋對<span lang='EN-US'>,</span>要閣熟似伊是一个美女<span lang='EN-US'>,</span>除了『心聲』之外無別種方法矣<span lang='EN-US'>!”</span>伊按呢想咧<span lang='EN-US'>,</span>所以按屜仔提出彼本破破爛爛的日記<span lang='EN-US'>,</span>佇無偌光的電火跤<span lang='EN-US'>,</span>伊佇<span lang='EN-US'>“</span>發端<span lang='EN-US'>”</span>的標題下重新讀這段過去<span lang='EN-US'>.</span></span></font></p>

<p><font color='#000000'><span style='font-family:新細明體,serif' lang='EN-US'>“</span><span style='font-family:新細明體,serif'>人咧講；欲鑑定一个查某的媠䆀毋是彼呢簡單的代誌<span lang='EN-US'>,</span>所以佇一霎仔久看著美麗的查某毋使講伊是美人咧<span lang='EN-US'>?</span>人的解釋是這款的<span lang='EN-US'>!</span>第一擺看著一个平凡的查某人的時陣<span lang='EN-US'>,</span>並無感覺伊有啥物美麗閣吸引人的所在<span lang='EN-US'>,</span>但是因為佮伊接觸誠濟擺<span lang='EN-US'>,</span>佇無意識中慢慢矣發現伊的媠<span lang='EN-US'>,</span>尾仔才感覺伊是一个美人<span lang='EN-US'>.”</span></span></font></p>

<p><span style='font-family:新細明體,serif' lang='EN-US'><font color='#000000'>“</font></span><span style='font-family:新細明體,serif'><font color='#000000'>這款鑑定的方法誠對<span lang='EN-US'>,</span>我對銀珠的愛嘛是經過這个程序所來的<span lang='EN-US'>,</span>我一開始熟似銀珠是佇入學彼一工<span lang='EN-US'>,</span>放學的時陣<span lang='EN-US'>.</span>阮厝佮<span lang='EN-US'>in</span>厝干焦隔一个竹圍仔<span lang='EN-US'>,</span>佇一年仔的學生內底<span lang='EN-US'>,</span>愛算阮的厝離學校上遠<span lang='EN-US'>,</span>所以毋管是上課抑是放學阮攏做伙行仝一條路轉去</font><span lang='EN-US'><font color='#000000'>.”</font></span></span></p><p><span style='font-family:新細明體,serif'><span lang='EN-US'><font color='#000000'><br/></font></span></span></p></div></td></tr></tbody></table></div></div><br /><small>Updated on <abbr class="updated" title="2013-06-16T18:08:14.466Z">&#20845;&#26376; 16, 2013</abbr> by <span class="author"><span class="vcard"><a class="fn" href="mailto:vanessa30421@gmail.com">&#24373;&#24609;&#23159;</a></span></span> (<a href="../history.html">Version <span class="sites:revision">4</span></a>)</small><br /></div></div></body></html>