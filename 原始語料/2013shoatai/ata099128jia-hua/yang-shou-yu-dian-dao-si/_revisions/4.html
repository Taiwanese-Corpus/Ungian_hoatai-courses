<html><head><title>&#26954;&#23432;&#24858;-&#39003;&#20498;&#27515; (Version 4)</title></head><body><div class="hentry webpage" id="https://sites.google.com/feeds/content/site/2013shoatai/1777790533956187689"><h3><span class="entry-title">&#26954;&#23432;&#24858;-&#39003;&#20498;&#27515;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>
<p>顛倒死</p>
<p>這歸工來,巡查大人又閣咧掠販仔！按呢真正叫遐艱苦的小百姓開始<br/>哀爸叫母。親像按呢一工內攏愛予伊掠幾十个去,罰金的罰金，無錢予伊<br/>罰的,就扣留三五工；這佇一家人足濟，全倚靠伊彼隻擔仔趁幾捔小錢ê販<br/>仔,真正是比死閣較悲慘。這佮叫伊無代誌枵幾工腹肚有啥乜無仝？哀！親<br/>像這款刣人無費力ê政府，又和怪予販仔愛hûn-hui-phia̍k-sàn,提心弔膽咧？<br/>但是對人生ê堅持，無論誰抑是按呢；只要會當對死神手內解脫ê時陣，無想欲<br/>努力解脫？所以販仔抑就袂當無定定提心弔膽，顧前顧後，避免巡查大人的捕<br/>捉。<br/>　　雖然販仔是袂當無擔著擔子出門，又是袂使只管注意大人的往來，就無作<br/>買賣。因為伊生落來就無好命，怹ê祖先無出脫，無趁大錢ê本領，所以伊就無<br/>受著致蔭，接遺產，享福。<br/>　　巡查大人咧？伊又是生來愛管代誌ê人，一工內專心的想欲按怎佮無中用<br/>ê小百姓為難；哪驚你有四隻目睭、八支跤，猶顧袂著、走袂開伊ê羅網。這一<br/>來，予掠著ê人，抑著誠濟。<br/>上幸運ê，無定著會使逃過；毋過係機會足少。普通攏愛堵著一兩擺，這已經<br/>算是怹兜內底ê神明、公媽足靈聖。抑若彼命內底帶官符的，一工內予人掠著兩<br/>三擺，抑毋是無，這就是上歹運。一工之間，予罰四箍，猶是處罰扣留三五工<br/>；若無，毋就愛怹全家枵死？毋過大人怹<br/>毋管你這遮呢濟。<br/>為著這咧悲劇ê開幕，真正甲表面上的和平打破。這一來，無論啥乜人，無論<br/>啥乜所在，攏出現一種不安的氣色。只要咱佇遐簆一輪攏會使聽著足濟袂爽ê聲<br/>音，佮無仝款ê議論。確是，因為這是怹全家食飯ê問題，所以袂用無重視伊。<br/>「喂！阿番！看較斟酌！大人若來好走。」這是一咧賣涼粉條子的販子關心ê叮<br/>嚀ê伊朋友。<br/>「幹你娘！會驚死！昨早起我叫你拼勢走，你都毋聽，幹你娘！你予叫去罰幾<br/>箍銀？」這是彼咧叫作阿番ê賣冰ê販仔講的。</p><p><br/></p><p><br/></p><p><span style='font-family:新細明體,serif'>「兩箍銀</span><span style='font-family:新細明體,serif'>。</span><span style='font-family:新細明體,serif'>」一面貯涼粉予顧客的呆錢仔按呢應著。</span></p>

<p><span style='font-family:新細明體,serif'>「你真好狗命，我又閣加予伊拍一咧喙䫌」罵燒肉員的販仔，抑來插上這一句。</span></p>

<p><span style='font-family:新細明體,serif'>「幹你娘！罰金攏慘死，閣再拍喙䫌？！」</span></p>

<p><span style='font-family:新細明體,serif'>「驚幹！伊有叫你擔去菜市仔內底賣麼？」</span></p>

<p><span style='font-family:新細明體,serif'>「有。」賣涼粉條仔的呆錢仔找還了顧客的錢，按呢一面講著：「實在無情無理，哪會揀四个叫賣攏無生理；到菜市仔內愛去賣『烏南叔仔』是無？</span></p>

<p><span style='font-family:新細明體,serif'>「伊是刁故意的，若無，伊敢會毋知賣點心的一日</span><span style='font-family:新細明體,serif'>趁幾埆銀，父母某囝</span><span style='font-family:新細明體,serif'>，頭喙一大陣，活的枵死，伊安怎會叫恁去罰金咧？」一咧跔佇冰擔仔哪啉水的路邊的人按呢講著。</span></p><p><font face='新細明體, serif'>「定著是這款，伊是刁故意變衝著你ＸＸ人穿草衫無褲。」這是賣腥魚的知高講的。講完不免看四周，以防大人的巡查。</font></p><p><font face='新細明體, serif'>「有人講是官廳無錢通用，所以？？？？？」這是彼咧少年的小名叫作龜里頭的報告。</font></p><p><font face='新細明體, serif'>「敢毋是講愛買一隻『卡施汽里』自動車」</font></p><p><font face='新細明體, serif'>「幹你娘！巡查大人又閣來！抑毋走，是麼？」賣冰阿番先擔起擔子就走。</font></p><p><font face='新細明體, serif'>這一來，大家抑無法度顧慮是真是假，更加無管人客無人客，抑攏共擔子往肩胛頭擔，就親像鰗仔魚食著蘆藤水仝款亂走；差不多是共一條十字街</font><font face='Taigi Unicode, Charis SIL, Lucida Sans Unicode, Times New Roman'><span style='line-height:25px'><font style='font-size:medium' color='#22481f'>的</font><font size='2'>土粉，滾ka̍h霧茫茫。</font></span></font></p><p><font face='Taigi Unicode, Charis SIL, Lucida Sans Unicode, Times New Roman'><span style='line-height:25px'><font size='2'><br/></font></span></font></p></div></td></tr></tbody></table></div></div><br /><small>Updated on <abbr class="updated" title="2013-05-06T16:30:42.699Z">&#20116;&#26376; 6, 2013</abbr> by <span class="author"><span class="vcard"><a class="fn" href="mailto:chiahua0303@gmail.com">&#26519;&#20339;&#27194;</a></span></span> (<a href="../history.html">Version <span class="sites:revision">4</span></a>)</small><br /></div></div></body></html>