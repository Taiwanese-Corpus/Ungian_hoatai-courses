<html><head><title>&#30495;&#26441;&#38748;&#26525;-&#31449;&#38263;&#30340;&#23569;&#22971; (Version 3)</title></head><body><div class="hentry webpage" id="https://sites.google.com/feeds/content/site/2013shoatai/7191024192775047661"><h3><span class="entry-title">&#30495;&#26441;&#38748;&#26525;-&#31449;&#38263;&#30340;&#23569;&#22971;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>       幾百年來受盡風吹雨打的中國廢棄的城，紅色的廢墟頂頭有澹澹的青苔，徛佇車站後壁的草phō內底。除了以外，放眼看過去，這個小小的車站周圍就干單水田耳耳。差不多已經自然崩去的牆面，自懸懸的城門兩邊，se̍h著一座小崙仔，中國海的海濤雄雄撞著廢城的後壁面。 <div><br/><div>       這一帶佇台灣嘛算是南邊，六月時，日時就親像熱天共款燒熱。自車站邊仔的揀樹、合歡、椰子樹等林苞之中，傳出油蟬嗤喳叫。鐵枝仔路頂頭，燒起一大片的熱氣。</div><div><br/></div><div>       早起六點幾分的火車一行過，美那子就起床。頂晡十一點幾分的火車來矣，就開始準備中晝頓。下晡四點幾分的火車行過以後，就開始準備暗頓。配合火車的時間作三頓，是伊的例行公事。除了之外，伊無代誌會當做。佇遮作站長的美那子的翁婿，每隔一工就愛值班二十四小時。伊送走火車了後，就會轉去厝食飯；從來袂因為是歇睏日，就按呢違反伊這款時間慣例。睏晝起來，抑是去釣魚、去tshit-迌轉來，攏一定會坐佇伊的食飯桌進前。整理完食飯桌了後，伊又閣放放的提起冊來看，看siān了後就行去看會著古城的房間，依倚佇窗仔邊。</div><div><br/>        車站頭前往城門的方向直直行，有一條沿城牆通往市區的路。一工四、五次，土人會為停佇這咧車站的旅客列車落來，有的褪赤腳有的縛腳，大聲講話行佇彼條路頂面。In 行過了後，到後一班火車到站為止，熱氣就會佇田岸路頂面飛。佇靜靜仔閣光iāⁿ的宇宙之中，叫著嘹喨的叫聲，閒溜溜飛上高空的鷹鳥，無偌久就歇腳佇廢城的厝頂的thóng出的所在，甲伊的翼仔收起來。</div><div><br/></div><div>       美那子定定會一時仔興起，甲鏡檯搬到光通的客廳去，學著伊佇《婦人雜誌》頂面看著的化妝方式去化妝，度過無聊的時間。伊享受佇伊家己費心神糊抹的那張鏡中的臉頂頭，過了一輒久，一定會對著鏡仔講話:「足媠，足好看。真正的─不管誰看著，攏一定會呵咾─」就按呢，伊想起每年的這時陣攏會舉辦划船的比賽。全台灣攏會無閒的準備節慶活動，伊家己嘛打算去看高雄海邊的划船比賽，那一幕清清楚楚的浮佇伊的眼前─化妝化甲赫呢<span style='line-height:1.6;font-size:10pt'>媠，身穿著青色的絲綢的和服，閣攑一支玫瑰色的花仔傘，那一定會足迷人的─益閣有，岸邊的紅白遮日棚仔下腳一字排開，就是其中的XX團啦啦隊，今年我嘛會當參加那團吧─全台灣的鐵路員工會隨人tshuā厝內底的人，集合佇遐為比賽的船仔加油，我欲加入in ─ in 一定會同齊直直甲我看。了後嗤呲相講，伊是誰ah─彼個是K站站長的某─最近結婚的K站站長，吉川的─你是講吉川的某─美那子雄雄醒過來。只要一磕著佮in翁的代誌，伊的夢總是會雄雄散了了─環顧日時靜清清的四周，當伊的夢無去的時陣，伊攏會感覺心肝頭翕翕，甚至閣會流汗流甲背後全全澹。</span></div><div><span style='line-height:1.6;font-size:10pt'><br/></span></div></div></div></td></tr></tbody></table></div></div><br /><small>Updated on <abbr class="updated" title="2013-04-23T05:20:22.374Z">&#22235;&#26376; 23, 2013</abbr> by <span class="author"><span class="vcard"><a class="fn" href="mailto:yuyu2405524@gmail.com">&#28216;&#33459;&#23159;</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>