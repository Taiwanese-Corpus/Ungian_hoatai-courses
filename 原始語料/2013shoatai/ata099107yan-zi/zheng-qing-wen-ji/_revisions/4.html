<html><head><title>&#37165;&#28165;&#25991;-&#38622; (Version 4)</title></head><body><div class="hentry webpage" id="https://sites.google.com/feeds/content/site/2013shoatai/2593557418173215318"><h3><span class="entry-title">&#37165;&#28165;&#25991;-&#38622;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>「各位同學，這馬已經欲下課矣，但是我猶是想欲共逐家借十分鐘的時間，佮逐家講幾句話，若是有代誌的，抑是無想欲聽的，攏會使家己先下課。」<div><br/><div>「我想欲利用這个時間佮逐家講話，是因為這是本學期的上尾一節課，啊後學期，我嘛足有可能袂閣來<font color='#ff0000'>這</font>教冊。<span style='line-height:1.6;font-size:10pt'>」</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「</span><span style='line-height:1.6;font-size:10pt'>恁</span><span style='line-height:1.6;font-size:10pt'>可能攏猶閣有記憶，我拄來上課的時陣，教法有一寡仔無<font color='#ff0000'>同</font>。愛我用一般的方法教冊，我嘛會使教，而且我嘛已經教<font color='#ff0000'>了</font>欲一學期矣。</span><span style='line-height:1.6;font-size:10pt'>」</span></div><div><span style='line-height:1.6;font-size:10pt'><br/></span></div><div><span style='font-size:10pt;line-height:1.6'>「我是讀歷史的，所以我嘛希望逐家會使共歷史讀好。其實，逐家已經讀甲真</span>袂䆀矣，考試的分數攏考足懸。但是我愛坦白講，這毋是我的理想。」</div><div><br/></div><div>「逐家考甲真好，但是逐家並毋是真正讀<font color='#ff0000'>了</font>歷史。逐家只是<font color='#9900ff'>死背</font>歷史上的一寡代誌抑是年代爾爾。我愛閣講一擺，這毋是歷史。」</div><div><br/></div><div>「<span style='line-height:1.6;font-size:10pt'>恁是按怎無共歷史讀好咧? 因為</span><span style='line-height:1.6;font-size:10pt'>恁毋知影啥物叫做歷史，因為</span><span style='line-height:1.6;font-size:10pt'>恁無培養讀歷史真正的趣味。</span><span style='font-size:10pt;line-height:1.6'>」</span></div><div><span style='font-size:10pt;line-height:1.6'><br/></span></div><div><span style='font-size:10pt;line-height:1.6'>「我有我家己的教法。我毋是愛</span><span style='line-height:1.6;font-size:10pt'>恁<font color='#9900ff'>死背</font>歷史，我是愛</span><span style='line-height:1.6;font-size:10pt'>恁按怎</span>佮意<span style='line-height:1.6;font-size:10pt'>歷史。」</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「猶毋過有一工，教務主任警告我，講<font color='#ff0000'>不</font>照規定教冊，進度嘛慢矣，影響學生的成績。所謂成績，當然包括</span>佇學校內底的考試，<span style='line-height:1.6;font-size:10pt'>佮將來的大專聯考的成績。</span><span style='font-size:10pt;line-height:1.6'>」</span></div><div><span style='font-size:10pt;line-height:1.6'><br/></span></div><div><span style='font-size:10pt;line-height:1.6'>「原本，這是一間足有名的學校，嘛是真好的學校。</span><span style='line-height:1.6;font-size:10pt'>佇這</span><span style='line-height:1.6;font-size:10pt'>个學校進前，我已經試過兩、三間學校矣。我攏掠做這</span><span style='line-height:1.6;font-size:10pt'>个學校會使予我試看覓。但是我的結論是，</span>䆀的學校根本毋管功課的好歹，啊好的學校<font color='#9900ff'>卻</font>干焦注重考試的成績。<span style='font-size:10pt;line-height:1.6'>」</span></div><div><span style='font-size:10pt;line-height:1.6'><br/></span></div><div><span style='font-size:10pt;line-height:1.6'>「上予我傷心的是，竟然有同學投甲學校內底矣。我實在無想著會有按呢的代誌發生。結果，我只好忍受，共這</span><span style='line-height:1.6;font-size:10pt'>个學期教了。</span><span style='font-size:10pt;line-height:1.6'>」</span></div><div><span style='font-size:10pt;line-height:1.6'><br/></span></div><div><span style='font-size:10pt;line-height:1.6'>「猶毋過今仔日，我愛閣講一擺，凡勢</span><span style='line-height:1.6;font-size:10pt'>佇</span><span style='line-height:1.6;font-size:10pt'>恁內底，會有一、兩</span><span style='line-height:1.6;font-size:10pt'>个</span><span style='line-height:1.6;font-size:10pt'>人，願意聽我的話，所以我認為值閣講一擺。</span><span style='line-height:1.6;font-size:10pt'>」</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「講歷史，並毋是記幾</span><span style='line-height:1.6;font-size:10pt'>个</span><span style='font-size:10pt;line-height:1.6'>年代，抑是幾</span><span style='line-height:1.6;font-size:10pt'>个名。譬如講耶穌這</span><span style='line-height:1.6;font-size:10pt'>个人，到底是</span><span style='line-height:1.6;font-size:10pt'>佇</span>佗<span style='line-height:1.6;font-size:10pt'>一年生的? 這猶閣有偌濟是著的咧? 閣再講，</span><span style='line-height:1.6;font-size:10pt'>恁若是會使加讀一寡仔冊，就會知影，是毋是真正有耶穌這</span><span style='line-height:1.6;font-size:10pt'>个</span><span style='line-height:1.6;font-size:10pt'>人，攏有疑問。</span><span style='line-height:1.6;font-size:10pt'>」</span></div><div><span style='line-height:1.6;font-size:10pt'><br/></span></div><div>「閣較簡單一寡，凡勢我會使舉閣較接近的例。<span style='line-height:1.6;font-size:10pt'>佇</span><span style='line-height:1.6;font-size:10pt'>恁內底，到底有幾</span><span style='line-height:1.6;font-size:10pt'>个人真正知影家己出世的時間咧? </span><span style='line-height:1.6;font-size:10pt'>恁的母親敢有共</span><span style='line-height:1.6;font-size:10pt'>恁講過? 共</span><span style='line-height:1.6;font-size:10pt'>恁講的是毋是正確的? 以我家己做例，</span><span style='line-height:1.6;font-size:10pt'>佇戶籍頂頭，我是九月十六出世的。 但是這</span><span style='line-height:1.6;font-size:10pt'>个日子是按怎來的呢? 我出世</span><span style='line-height:1.6;font-size:10pt'>佇</span>庄跤，聽講是<span style='line-height:1.6;font-size:10pt'>佇舊曆八月十六出世的，後來，</span><span style='line-height:1.6;font-size:10pt'>佇報戶口的時陣，只好閣加一個月，就是九月十六號矣。咱連咱家己的資料攏遮爾無確定，猶閣講歷史? 閣較害的是，這</span><span style='line-height:1.6;font-size:10pt'>个歷史課本，猶閣有</span>袂<span style='line-height:1.6;font-size:10pt'>少的錯誤<font color='#ff0000'>呢</font>。</span><span style='font-size:small;line-height:1.6'>」</span></div></div></div></td></tr></tbody></table></div></div><br /><small>Updated on <abbr class="updated" title="2013-04-29T12:10:54.927Z">&#22235;&#26376; 29, 2013</abbr> by <span class="author"><span class="vcard"><a class="fn" href="mailto:ungian@gmail.com">Ungian Iunn</a></span></span> (<a href="../history.html">Version <span class="sites:revision">4</span></a>)</small><br /></div></div></body></html>