<html><head><title>&#37165;&#28165;&#25991;-&#38622; (Version 19)</title></head><body><div class="hentry webpage" id="https://sites.google.com/feeds/content/site/2013shoatai/2593557418173215318"><h3><span class="entry-title">&#37165;&#28165;&#25991;-&#38622;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>
<div><br/></div><div>「各位同學，這馬已經欲下課矣，但是我猶是想欲共逐家借十分鐘的時間，佮逐家講幾句話，若是有代誌的，抑是無想欲聽的，攏會使家己先下課。」 </div>
<div><br/>
<div>「我想欲利用這个時間佮逐家講話，是因為這是本學期的上尾一節課，啊後學期，我嘛足有可能袂閣來<b>遮</b>教冊。<span style='LINE-HEIGHT:1.6;FONT-SIZE:10pt'>」</span></div>
<div><span style='LINE-HEIGHT:1.6;FONT-SIZE:10pt'><br/></span></div>
<div><span style='LINE-HEIGHT:1.6;FONT-SIZE:10pt'>「</span><span style='LINE-HEIGHT:1.6;FONT-SIZE:10pt'>恁</span><span style='LINE-HEIGHT:1.6;FONT-SIZE:10pt'>可能攏猶閣有記憶，我拄來上課的時陣，教法有一寡仔無</span><b>仝</b><span style='LINE-HEIGHT:1.6;FONT-SIZE:10pt'>。愛我用一般的方法教冊，我嘛會使教，而且我嘛已經教欲一學期矣。</span><span style='LINE-HEIGHT:1.6;FONT-SIZE:10pt'>」</span></div>
<div><span style='LINE-HEIGHT:1.6;FONT-SIZE:10pt'><br/></span></div>
<div><span style='LINE-HEIGHT:1.6;FONT-SIZE:10pt'>「我是讀歷史的，所以我嘛希望逐家會使共歷史讀好。其實，逐家已經讀甲真</span>袂䆀矣，考試的分數攏考足懸。但是我愛坦白講，這毋是我的理想。」</div>
<div><br/></div>
<div>「逐家考甲真好，但是逐家並毋是真正<b>咧</b>讀歷史。逐家只是<strong><font color='#000000'>背</font></strong>歷史上的一寡代誌抑是年代爾爾。我愛閣講一擺，這毋是歷史。」</div>
<div> </div>
<div>「<span style='LINE-HEIGHT:1.6;FONT-SIZE:10pt'>恁是按怎無共歷史讀好咧? 因為</span><span style='LINE-HEIGHT:1.6;FONT-SIZE:10pt'>恁毋知影啥物叫做歷史，因為</span><span style='LINE-HEIGHT:1.6;FONT-SIZE:10pt'>恁無培養讀歷史真正的趣味。</span><span style='LINE-HEIGHT:1.6;FONT-SIZE:10pt'>」</span></div>
<div><span style='LINE-HEIGHT:1.6;FONT-SIZE:10pt'><br/></span></div>
<div><span style='LINE-HEIGHT:1.6;FONT-SIZE:10pt'>「我有我家己的教法。我毋是愛</span><span style='LINE-HEIGHT:1.6;FONT-SIZE:10pt'>恁<font color='#000000'><strong>背</strong></font>歷史，我是愛</span><span style='LINE-HEIGHT:1.6;FONT-SIZE:10pt'>恁按怎</span>佮意<span style='LINE-HEIGHT:1.6;FONT-SIZE:10pt'>歷史。」</span></div>
<div><span style='LINE-HEIGHT:1.6;FONT-SIZE:10pt'><br/></span></div>
<div><span style='LINE-HEIGHT:1.6;FONT-SIZE:10pt'>「猶毋過有一工，教務主任警告我，講<b><font color='#000000'>無</font></b>照規定教冊，進度嘛慢矣，影響學生的成績。所謂成績，當然包括</span>佇學校內底的考試，<span style='LINE-HEIGHT:1.6;FONT-SIZE:10pt'>佮將來的大專聯考的成績。</span><span style='LINE-HEIGHT:1.6;FONT-SIZE:10pt'>」</span></div>
<div><span style='LINE-HEIGHT:1.6;FONT-SIZE:10pt'><br/></span></div>
<div><span style='LINE-HEIGHT:1.6;FONT-SIZE:10pt'>「原本，這是一間足有名的學校，嘛是真好的學校。</span><span style='LINE-HEIGHT:1.6;FONT-SIZE:10pt'>佇這</span><span style='LINE-HEIGHT:1.6;FONT-SIZE:10pt'>个學校進前，我已經試過兩、三間學校矣。我攏掠做這</span><span style='LINE-HEIGHT:1.6;FONT-SIZE:10pt'>个學校會使予我試看覓。但是我的結論是，</span>䆀的學校根本毋管功課的好歹，啊好的學校<strong><font color='#000000'>煞</font></strong>干焦注重考試的成績。<span style='LINE-HEIGHT:1.6;FONT-SIZE:10pt'>」</span></div>
<div><span style='LINE-HEIGHT:1.6;FONT-SIZE:10pt'><br/></span></div>
<div><span style='LINE-HEIGHT:1.6;FONT-SIZE:10pt'>「上予我傷心的是，竟然有同學投甲學校內底矣。我實在無想著會有按呢的代誌發生。結果，我只好忍受，共這</span><span style='LINE-HEIGHT:1.6;FONT-SIZE:10pt'>个學期教了。</span><span style='LINE-HEIGHT:1.6;FONT-SIZE:10pt'>」</span></div>
<div><span style='LINE-HEIGHT:1.6;FONT-SIZE:10pt'><br/></span></div>
<div><span style='LINE-HEIGHT:1.6;FONT-SIZE:10pt'>「猶毋過今仔日，我愛閣講一擺，凡勢</span><span style='LINE-HEIGHT:1.6;FONT-SIZE:10pt'>佇</span><span style='LINE-HEIGHT:1.6;FONT-SIZE:10pt'>恁內底，會有一、兩</span><span style='LINE-HEIGHT:1.6;FONT-SIZE:10pt'>个</span><span style='LINE-HEIGHT:1.6;FONT-SIZE:10pt'>人，願意聽我的話，所以我認為值閣講一擺。</span><span style='LINE-HEIGHT:1.6;FONT-SIZE:10pt'>」</span></div>
<div><span style='LINE-HEIGHT:1.6;FONT-SIZE:10pt'><br/></span></div>
<div><span style='LINE-HEIGHT:1.6;FONT-SIZE:10pt'>「講歷史，並毋是記幾</span><span style='LINE-HEIGHT:1.6;FONT-SIZE:10pt'>个</span><span style='LINE-HEIGHT:1.6;FONT-SIZE:10pt'>年代，抑是幾</span><span style='LINE-HEIGHT:1.6;FONT-SIZE:10pt'>个名。譬如講耶穌這</span><span style='LINE-HEIGHT:1.6;FONT-SIZE:10pt'>个人，到底是</span><span style='LINE-HEIGHT:1.6;FONT-SIZE:10pt'>佇</span>佗<span style='LINE-HEIGHT:1.6;FONT-SIZE:10pt'>一年生的? 這猶閣有偌濟是著的咧? 閣再講，</span><span style='LINE-HEIGHT:1.6;FONT-SIZE:10pt'>恁若是會使加讀一寡仔冊，就會知影，是毋是真正有耶穌這</span><span style='LINE-HEIGHT:1.6;FONT-SIZE:10pt'>个</span><span style='LINE-HEIGHT:1.6;FONT-SIZE:10pt'>人，攏有疑問。</span><span style='LINE-HEIGHT:1.6;FONT-SIZE:10pt'>」</span></div>
<div><span style='LINE-HEIGHT:1.6;FONT-SIZE:10pt'><br/></span></div>
<div>「閣較簡單一寡，凡勢我會使舉閣較接近的例。<span style='LINE-HEIGHT:1.6;FONT-SIZE:10pt'>佇</span><span style='LINE-HEIGHT:1.6;FONT-SIZE:10pt'>恁內底，到底有幾</span><span style='LINE-HEIGHT:1.6;FONT-SIZE:10pt'>个人真正知影家己出世的時間咧? </span><span style='LINE-HEIGHT:1.6;FONT-SIZE:10pt'>恁的母親敢有共</span><span style='LINE-HEIGHT:1.6;FONT-SIZE:10pt'>恁講過? 共</span><span style='LINE-HEIGHT:1.6;FONT-SIZE:10pt'>恁講的是毋是正確的? 以我家己做例，</span><span style='LINE-HEIGHT:1.6;FONT-SIZE:10pt'>佇戶籍頂頭，我是九月十六出世的。 但是這</span><span style='LINE-HEIGHT:1.6;FONT-SIZE:10pt'>个日子是按怎來的呢? 我出世</span><span style='LINE-HEIGHT:1.6;FONT-SIZE:10pt'>佇</span>庄跤，聽講是<span style='LINE-HEIGHT:1.6;FONT-SIZE:10pt'>佇舊曆八月十六出世的，後來，</span><span style='LINE-HEIGHT:1.6;FONT-SIZE:10pt'>佇報戶口的時陣，只好閣加一個月，就是九月十六號矣。咱連咱家己的資料攏遮爾無確定，猶閣講歷史? 閣較害的是，這</span><span style='LINE-HEIGHT:1.6;FONT-SIZE:10pt'>个歷史課本，猶閣有</span>袂<span style='LINE-HEIGHT:1.6;FONT-SIZE:10pt'>少的錯誤<font color='#000000'><b>咧</b>!</font></span><span style='LINE-HEIGHT:1.6;FONT-SIZE:small'>」</span></div>
<div> </div>
<div><span style='LINE-HEIGHT:1.6;FONT-SIZE:small'>---------------------------------------------------------------------------------------------------------------------------------------------------------------------------------------------------------------------------------------------</span></div></div><div><span style='LINE-HEIGHT:1.6;FONT-SIZE:small'><br/></span></div><div><span style='LINE-HEIGHT:1.6;FONT-SIZE:small'>「歷史毋是死的。</span><span style='line-height:1.6;font-size:10pt'>恁共歷史當著死的<span style='background-color:rgb(255,0,255)'>東西</span>，才會讀甲遮爾辛苦。我毋是愛</span><span style='line-height:1.6;font-size:10pt'>恁懷疑，但是至少愛培養讀歷史的興趣，就</span>袂<span style='line-height:1.6;font-size:10pt'>使完全相信歷史。</span><span style='font-size:small;line-height:1.6'>」</span></div><div><span style='font-size:small;line-height:1.6'><br/></span></div><div><span style='font-size:small;line-height:1.6'>「我的話著講到遮矣。多謝</span><span style='line-height:1.6;font-size:10pt'>恁，嘛祝</span><span style='line-height:1.6;font-size:10pt'>恁前途無量!</span><span style='font-size:small;line-height:1.6'>」</span></div><div><span style='font-size:small;line-height:1.6'><br/></span></div>
<div><font size='2'><span style='line-height:20px'>這是徐老師的話，</span></font><span style='line-height:1.6;font-size:10pt'>佇後學期，徐老師就真正無欲來矣。但是玲芝一直</span><span style='line-height:1.6;font-size:10pt'>袂當共伊放</span><span style='line-height:1.6;font-size:10pt'>袂記。伊講話的聲音，低低閣有力。每講幾句，</span>目睭就向面頂看。伊的手，親像咧拍拍，有節奏按呢咧擛<span style='line-height:1.6;font-size:10pt'>手。伊的表情是嚴肅閣莊嚴的，但是一講到最後，伊的面就開始掣，伊的聲音嘛梢聲矣，伊的</span><span style='line-height:1.6;font-size:10pt'>目箍紅紅，親像有目屎咧閃</span><span style='line-height:1.6;font-size:10pt'>爍。伊講完，攑頭對台頂行落來，而且無閣越頭轉來。</span></div><div><br/></div><div>昨暗，玲芝又閣夢著伊。自從開學以來，已經欲兩 個月的時間，伊已經夢著伊五、六擺矣。其實，<span style='line-height:1.6;font-size:10pt'>佇歇寒的時陣，伊就已經夢著伊矣。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「玲芝，緊起床喔。」是母親的聲音。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>但是玲芝並無想欲應聲。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>今仔日是拜六。伊想欲閣倒一下。伊感覺，徐老師若像就</span><span style='line-height:1.6;font-size:10pt'>佇伊身邊，</span><span style='line-height:1.6;font-size:10pt'>佇咧共伊講話。無毋著，伊是哭矣。伊嘛哭矣。伊摸伊的目</span><span style='line-height:1.6;font-size:10pt'>睭尾，確實有</span><span style='line-height:1.6;font-size:10pt'>澹</span><span style='line-height:1.6;font-size:10pt'>澹</span><span style='line-height:1.6;font-size:10pt'>的目屎。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「芝玲，猶閣無緊起床。</span><span style='line-height:1.6;font-size:10pt'>昨暗，你毋是愛我較早一寡叫你起床?</span><span style='font-size:10pt;line-height:1.6'>」</span></div><div><span style='font-size:10pt;line-height:1.6'><br/></span></div><div><span style='font-size:10pt;line-height:1.6'>芝玲已經</span><span style='line-height:1.6;font-size:10pt'>袂記矣。往擺，已經是足久以前矣，伊定定愛伊阿母叫伊較早起床讀冊。昨昏煞無。有夢的日子，伊只是想欲閣倒一下。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「</span><span style='line-height:1.6;font-size:10pt'>猶閣<span style='background-color:rgb(255,0,255)'>無</span>緊起床。</span><span style='font-size:10pt;line-height:1.6'>」母親已經行到房間門口矣。</span></div><div><span style='font-size:10pt;line-height:1.6'><br/></span></div><div><span style='font-size:10pt;line-height:1.6'>「猶未到九點嘛。」</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「你猶閣想啥物徐老師乎?」</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>往擺，母親一講到徐老師，伊就會生氣。但是這馬，伊毋但無生氣，顛倒</span>佮意母親講著伊。有時陣，母親親像故意欲閃開，伊顛倒揣機會共話挽轉來。</div><div><br/></div><div>「你頭一擺考試考無好，明仔載就欲第二擺考試矣，猶無緊起來準備功課。」</div><div><br/></div><div>伊頭一擺考試的成績，按頂學期的第七名落甲第四十一名。其中，歷史干焦考五十二分。往擺，對伊來講，歷史是送分數的科目，逐擺攏提九十分以上。就算相差四十分嘛已經差二十名左右。</div><div><br/></div><div>按徐老師走了後，伊就一直咧想，萬一歷史考懸分，就對不起伊。這擺歷史無及格，伊顛倒感覺心內足平靜。</div><div><br/></div><div>「阿爸咧?」</div><div><br/></div><div>「早就出去<img style='line-height:1.6;font-size:10pt' src='http://twblg.dict.edu.tw/holodict_new/fontPics/E705.gif'/><span style='line-height:1.6;font-size:10pt'>山矣</span><span style='line-height:1.6;font-size:10pt'>。伊就是無想欲管</span><span style='line-height:1.6;font-size:10pt'>恁，若無，我嘛莫遮爾費氣矣。」</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>山是父親的性命。按伊</span>捌代誌了後，就知影父親佮山結足深的緣，若有假日，就欲逐工去<img style='line-height:1.6;font-size:10pt' src='http://twblg.dict.edu.tw/holodict_new/fontPics/E705.gif'/><span style='line-height:1.6;font-size:10pt'>山。有時陣，阿兄嘛會</span><span style='line-height:1.6;font-size:10pt'>佮伊去。有一擺，伊本底想欲</span><span style='line-height:1.6;font-size:10pt'>佮父親去，父親嘛答應，煞又閣予母親阻擋轉來。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>伊一起床，先提報紙，鉛字對伊目</span><span style='line-height:1.6;font-size:10pt'>睭前閃過，伊一</span>个<span style='font-size:10pt;line-height:1.6'>字嘛無看入去。伊無看報紙的習慣，干焦</span><span style='line-height:1.6;font-size:10pt'>佮意透早一起床，先提報紙掀掀咧。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「莫看報紙矣，緊去食飯。」</span></div><div><span style='line-height:1.6;font-size:10pt'><br/></span></div><div>「我<span style='line-height:1.6;font-size:10pt'>袂</span>枵。<span style='font-size:10pt;line-height:1.6'>」</span></div><div><br/></div><div>「<span style='line-height:1.6;font-size:10pt'>袂</span><span style='line-height:1.6;font-size:10pt'>枵嘛愛食一寡。毋食，哪會有氣力好戰。</span><span style='line-height:1.6;font-size:10pt'>」母親愛共讀冊比做相戰。</span></div><div><br/></div><div>「阿母，你去買菜?」伊看著母親手提著塑膠橐仔。</div><div><br/></div><div>「嘿。」</div><div><br/></div><div>「我嘛欲去。」</div><div><br/></div><div>「你欲去創啥?」</div><div><br/></div><div>「我真想欲去市場看覓仔。」</div><div><br/></div><div>「垃圾又閣亂操操，有啥物好看?」</div><div><br/></div><div>「我已經足久無去市場矣。」</div><div><br/></div><div>「讀冊人，只要共功課顧好就好矣。明仔載欲考試矣，嘛毋看覓已經幾點矣。」</div><div><br/></div><div>「我今仔日真正無想欲讀冊。」</div><div><br/></div><div>「是按怎?」</div><div><br/></div><div>「因為明仔載欲考試。」</div><div><br/></div><div>「你拍算考上<span style='background-color:rgb(255,0,255)'>後</span>一名? 你毋驚落第?」</div><div><br/></div><div>「昨昏下晡，阮幾個同學去看黃菁華。妳猶閣記得伊<span style='background-color:rgb(255,0,255)'>嗎</span>? 舊年歇寒來阮<span style='background-color:rgb(255,0,255)'>家</span>的彼个躼跤仔。伊功課誠好，逐擺考試，毋是第一就是第二。舊年歇寒了後，伊雄雄申請休學，講伊頭疼。今年，伊本底嘛想欲轉來讀冊，毋過誠奇怪，一到學校，毛病又閣發作，但是轉去厝內，煞又閣好好。」</div><div><br/></div><div>「伊著啥物病?」</div><div><br/></div><div>「醫生講無病。阮講『驚學病』。」</div><div><br/></div><div>「莫練痟話。」</div><div><br/></div><div>「阿母，你知影伊按怎講? 伊講開始的時陣足痛苦，但是有一工，敢若體悟到，學校是地獄，伊甘願上『天堂』。阿母，你講菜市仔是天堂，猶是地獄?」</div><div><br/></div><div>---------------------------------------------------------------------------------------------------------------------------------------------------------------------------------------------------------------------------------------------</div><div><br/></div><div>「毋是天堂，嘛毋是地獄。是人人愛努力奮鬥的人間。以後莫閣去看伊矣。」</div><div><br/></div><div>「伊是一<span style='line-height:1.6;font-size:10pt'>个</span><span style='line-height:1.6;font-size:10pt'>足可愛的查某</span>囡仔。<span style='font-size:10pt;line-height:1.6'>」</span></div><div><br/></div><div>「伊是一<span style='line-height:1.6;font-size:10pt'>个</span>痟的。<span style='font-size:10pt;line-height:1.6'>」</span></div><div><br/></div><div>「有時陣，我嘛會感覺家己欲起<font size='2'><span style='line-height:1.6'>痟矣。你是毋是嘛有</span></font>仝款<font size='2'><span style='line-height:1.6'>的感覺?</span></font><span style='font-size:10pt;line-height:1.6'>」</span></div><div><br/></div><div>「<span style='line-height:1.6;font-size:10pt'>恁攏中</span>彼个姓徐的<span style='line-height:1.6;font-size:10pt'>痟的的毒。</span><span style='font-size:10pt;line-height:1.6'>」</span></div><div><br/></div><div>「阿母，請你莫侮辱徐老師。我感覺，按我入去高中以後，上崇拜的就是伊，而且伊嘛佮黃菁華無關係。」</div><div><br/></div><div>「侮辱伊? 若是我早知影，嘛會告去校長遐，一工嘛袂當予伊閣蹛落去。」</div><div><br/></div><div>「阿母，黃菁華閣講，若是<span style='line-height:1.6;font-size:10pt'>會使這</span><span style='line-height:1.6;font-size:10pt'>馬就死去，人生是上美麗的矣。」</span></div><div><br/></div><div>「莫閣練痟話矣。」</div><div><br/></div><div>「昨昏，我佇洗身軀的時陣，詳細看<span style='line-height:1.6;font-size:10pt'>家己的身軀一遍閣一遍。我哭了。因為我想起陽台面頂</span>遐的玫瑰花，我兩、三工袂記得去看<img style='line-height:1.6;font-size:10pt' src='http://twblg.dict.edu.tw/holodict_new/fontPics/E701.gif'/>，<img style='line-height:1.6;font-size:10pt' src='http://twblg.dict.edu.tw/holodict_new/fontPics/E701.gif'/>已經開過，嘛已經謝去矣。<span style='font-size:10pt;line-height:1.6'>」</span></div><div><br/></div><div>「玲芝，你頭殼內，到底裝啥物物件咧? 我愈想，愈<span style='background-color:rgb(255,0,255)'>覺得</span>姓徐的<span style='line-height:1.6;font-size:10pt'>痟的誠可恨。</span><span style='line-height:1.6;font-size:10pt'>」</span></div><div><br/></div><div>「莫定定共罵人的話囥<span style='line-height:1.6;font-size:10pt'>佇喙口。</span><span style='line-height:1.6;font-size:10pt'>」</span></div><div><br/></div><div>「罵人? 不得已的時陣，我閣會刣人咧。」</div><div><br/></div><div><span style='line-height:1.6;font-size:10pt'>「阿母，我猶是</span><span style='line-height:1.6;font-size:10pt'>佮你去市場。毋知按怎，我心頭悶悶。</span><span style='font-size:10pt;line-height:1.6'>」</span></div><div><br/></div><div>「欲去市場，嘛愛先食一寡仔物件。」</div><div><br/></div><div>「我真<span style='background-color:rgb(255,0,255)'>誠</span>袂<span style='line-height:1.6;font-size:10pt'>餓。我來共你提<span style='background-color:rgb(255,255,255)'>袋</span>仔。」</span></div><div><br/></div><div>芝玲<span style='line-height:1.6;font-size:10pt'>佮母親行入去市場，市場內攏是人</span><font size='2'><span style='line-height:1.6'>佮人吵鬧的聲音。大多數是查某人，有的提<span style='background-color:rgb(255,255,255)'>袋</span>仔，有的</span></font>捒<font size='2'><span style='line-height:1.6'>菜車。伊已經足久無來過市場矣，以前就無</span>遮爾<span style='line-height:1.6'>濟人。</span><span style='line-height:20px'>逐个人的目睭，攏</span></font><span style='line-height:1.6;font-size:10pt'>佇咧看菜架仔。</span><span style='font-size:small;line-height:20px'>逐个人的面頂，攏親像掛假</span><font size='2'><span style='line-height:20px'>小鬼仔殼，干焦目</span></font><span style='font-size:small;line-height:20px'>睭咧</span><font size='2'><span style='line-height:20px'>踅。若是這就是生活，生活看起來就是遐邇莊嚴，又閣遐邇孝呆。芝玲</span></font><span style='line-height:1.6;font-size:10pt'>佇心內咧想。</span></div><div><br/></div><div>母親的手指頭仔，<span style='line-height:1.6;font-size:10pt'>佇菜架仔面頂咧巡。伊一睏仔用指甲</span>揬菜頭，一睏仔又閣共敏豆仔拗斷提起來鼻。</div><div><br/></div><div><img src='http://twblg.dict.edu.tw/holodict_new/fontPics/E701.gif'/>對菜架仔行到魚攤。母親欲買一條活魚。毋知是<img style='line-height:1.6;font-size:10pt' src='http://twblg.dict.edu.tw/holodict_new/fontPics/F56A.gif'/>仔<span style='line-height:1.6;font-size:10pt'>、鰱魚、草魚抑是</span>海鱺仔。反正母親<span style='line-height:1.6;font-size:10pt'>佮魚販仔講足濟魚仔的名。有的魚名，伊往擺嘛</span><span style='line-height:1.6;font-size:10pt'>佇課本上讀過的，伊嘛無想欲去問清楚。</span></div><div><br/></div><div><span style='line-height:1.6;font-size:10pt'>魚販仔伸手去水槽內底一撈，<span style='background-color:rgb(255,0,255)'>抓到</span>一條活跳跳的魚仔予母親看，母親<span style='background-color:rgb(255,0,255)'>點</span>頭，魚販仔就用刀仔</span><font size='2'><span style='line-height:1.6'>佇魚頭大力</span></font>挵<font size='2'><span style='line-height:1.6'>兩下，提起</span></font><span style='line-height:1.6;font-size:10pt'>剾仔共魚鱗</span><span style='line-height:1.6;font-size:10pt'>剾掉，閣用刀仔破開魚肚。魚仔的喙閣咧振動，尾溜嘛無力咧</span>擛。魚販仔舀一<img style='line-height:1.6;font-size:10pt' src='http://twblg.dict.edu.tw/holodict_new/fontPics/F595.gif'/>水，共紅色的血水沖予清氣，用塑膠袋仔共魚仔裝好。</div><div><br/></div><div><span style='line-height:1.6;font-size:10pt'>「你阿爸上愛食活魚。」母親看伊一眼講。</span></div><div><br/></div><div>玲芝共魚仔按袋仔內底擲，趁母親閣咧付錢的時陣，頭也毋斡一直向前行。行無幾步，<span style='line-height:1.6;font-size:10pt'>佇</span>轉斡的所在，人較少，伊當咧<font size='2'><span style='line-height:1.6'>感覺奇怪，</span></font>攑頭<font size='2'><span style='line-height:1.6'>一看，差一點叫出聲音。</span></font></div><div><font size='2'><span style='line-height:1.6'><br/></span></font></div><div>佇肉攤面頂，當咧掛一个羊頭。羊頭面頂的毛已經剃掉矣，面色白蔥蔥。伊<font style='font-size:10pt' size='2'>目</font><span style='font-size:small;line-height:20px'>睭金金，伊的鼻仔挺直閣冷靜，但是閣看伊一眼，又閣親像是咧振動。</span></div><div><span style='font-size:small;line-height:20px'><br/></span></div><div><span style='font-size:small;line-height:20px'>伊想起一</span><span style='line-height:1.6;font-size:10pt'>个</span><span style='font-size:small;line-height:20px'>人。彼</span><span style='line-height:1.6;font-size:10pt'>个挺直鼻仔，彼</span><span style='line-height:1.6;font-size:10pt'>个瘦瘦的面，有一點仔白蔥蔥的膚色，若笑若毋笑的鼻仔</span><span style='line-height:1.6;font-size:10pt'>佮喙，毋就是徐老師的活寫照? 伊閣看伊一眼，伊的心臟跳足緊矣，但是伊猶是詳細咧看伊。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「你行遮爾緊欲創啥物?」</span></div><div><br/></div><div>玲芝無講話，予母親行到頭前，又閣<span style='line-height:1.6;font-size:10pt'>斡轉去看</span><span style='line-height:1.6;font-size:10pt'>彼</span><span style='line-height:1.6;font-size:10pt'>个羊頭。</span></div><div><span style='line-height:1.6;font-size:10pt'><br/></span></div><div>「玲芝緊過來。」母親<span style='line-height:1.6;font-size:10pt'>佇頭前喝。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>玲芝綴</span><span style='line-height:1.6;font-size:10pt'>佇後面行到雞販仔的所在。伊手內抓著一隻豬肝色泛白的雞，</span><span style='line-height:1.6;font-size:10pt'>佮另外一位太太講話。</span></div><div><span style='line-height:1.6;font-size:10pt'><br/></span></div><div>「太太，這隻袂䆀。」雞販仔的手絚絚<span style='background-color:rgb(255,0,255)'>抓</span>著雞翼，雞跤<span style='line-height:1.6;font-size:10pt'>佇空中咧扒。</span></div><div><br/></div><div>「毋是土雞。」</div><div><br/></div><div>「半土雞，食起來<span style='line-height:1.6;font-size:10pt'>佮土雞</span>仝款，價數是俗足濟矣。<span style='font-size:10pt;line-height:1.6'>」</span></div><div><br/></div><div>彼个太太<span style='background-color:rgb(255,0,255)'>點</span>頭。雞販仔提一片月桃，共雞<font size='2'><span style='line-height:1.6'>跤</span></font>縛<font size='2'><span style='line-height:1.6'>做伙，提磅仔來秤。</span></font></div><div><font size='2'><span style='line-height:1.6'><br/></span></font></div><div>「二點四公斤，都合四公斤。」</div><div><br/></div><div>雞販仔<span style='background-color:rgb(255,0,255)'>說</span>，對<span style='font-size:small;line-height:20px'>彼</span><span style='line-height:1.6;font-size:10pt'>个太太一看，嘛毋等對方回答，就共雞頭按手指頭仔中間鋏咧，另外一<span style='background-color:rgb(255,0,255)'>隻</span>手共雞頷面頂的毛用上緊的速度挽掉，提起刀仔按無毛的所在劃一下，血就噴出來矣。伊共</span><span style='line-height:1.6;font-size:10pt'>雞跤面頂的月桃提掉，共雞倒入去鐵桶仔內底，崁鐵蓋。伊的動作熟練又閣</span>扭掠。雞<span style='line-height:1.6;font-size:10pt'>佇鐵桶仔內猛</span>挵幾下，誠緊就定去矣，干焦賰<span style='line-height:1.6;font-size:10pt'>跤無力咧扒動的聲音。</span></div><div><span style='line-height:1.6;font-size:10pt'><br/></span></div><div>「阿母，行啦。」</div><div><br/></div><div>「你毋是上愛食咖哩雞?」</div><div><br/></div><div>「後一擺，你家己來的時陣買啦。」</div><div><br/></div><div>母親猶未講話，雞販仔已經閣對雞籠內底抓一隻全黑的雞。</div><div><br/></div><div>「太太，這隻<span style='line-height:1.6;font-size:10pt'>袂䆀。</span><span style='line-height:1.6;font-size:10pt'>」</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「阿母，莫買矣。」玲芝講。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「我想猶是買一隻</span><span style='line-height:1.6;font-size:10pt'>刣</span><span style='font-size:10pt;line-height:1.6'>好的。」</span></div><div><span style='font-size:10pt;line-height:1.6'><br/></span></div><div><span style='font-size:10pt;line-height:1.6'>「嘛好，你看這隻。」</span></div><div><span style='font-size:10pt;line-height:1.6'><br/></span></div><div><span style='font-size:10pt;line-height:1.6'>「皮黃黃的，是昨昏</span><span style='line-height:1.6;font-size:10pt'>刣的乎?</span><span style='font-size:10pt;line-height:1.6'>」</span></div><div><span style='font-size:10pt;line-height:1.6'><br/></span></div><div><span style='font-size:10pt;line-height:1.6'>「無，無可能。這種雞，皮愛黃一寡仔。你若毋相信，猶是買這隻，現</span><span style='line-height:1.6;font-size:10pt'>刣的，一睏仔就好矣。</span><span style='font-size:10pt;line-height:1.6'>」</span></div><div><span style='font-size:10pt;line-height:1.6'><br/></span></div><div>「<span style='line-height:1.6;font-size:10pt'>雞髻</span><span style='line-height:1.6;font-size:10pt'>遐<span style='background-color:rgb(255,0,255)'>邇</span></span><span style='line-height:1.6;font-size:10pt'>懸，已經生過卵的乎。」</span></div><div><br/></div><div>「無，絕對無生過卵。你嫌雞髻傷懸，換這隻。這隻絕對無生過卵，我敢保證。這馬的雞，保證攏是小姐，絕對無談過戀愛。飼到按呢，上理想，肉又閣好食，飼料嘛經濟。」</div><div><br/></div><div>母親伸手<span style='font-size:13px;line-height:21px'>佇雞頷捻一下。</span></div><div><span style='font-size:13px;line-height:21px'><br/></span></div><div>「灌傷飽。」</div><div><br/></div><div>「攏是仝款的。活的嘛，總是愛食一寡仔物件。」</div><div><br/></div><div>雞販仔<span style='font-size:small;line-height:22.22222328186035px'>提磅仔來秤。</span></div><div><span style='font-size:small;line-height:22.22222328186035px'><br/></span></div><div>「二公斤一，都合三斤半。」</div><div><br/></div><div>「較緊咧。」拄才的太太咧催。</div><div><br/></div><div>「好矣，好矣。」雞販仔拍開蓋，共雞<span style='background-color:rgb(255,0,255)'>抓</span>起來，雞的身軀軟軟的，頭<span style='line-height:1.6;font-size:10pt'>佇咧搖來搖去。伊共伊擲入去剷毛機內底。</span></div><div><br/></div><div>「慢且。」雞販仔拄提起刀仔，母親雄雄喝停。</div><div><br/></div><div>「<span style='line-height:1.6;font-size:10pt'>恁毋敢看，先到別的所在，等一下來提。</span><span style='line-height:1.6;font-size:10pt'>」</span></div><div><br/></div><div>「無。」</div><div><br/></div><div>「我袂交換的。」</div><div><br/></div><div>「毋是，我欲提活的轉去。」</div><div><br/></div><div>---------------------------------------------------------------------------------------------------------------------------------------------------------------------------------------------------------------------------------------------</div><div><br/></div><div>「欲飼? 閣飼一個月，<span style='background-color:rgb(255,0,255)'>拄</span>好開始生油。」雞販子講，佇雞<span style='line-height:1.6;font-size:10pt'>跤面頂閣補一條月桃。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>玲芝</span><span style='line-height:1.6;font-size:10pt'>佮</span><span style='font-size:10pt;line-height:1.6'>母親行出市場。市場外面的冷空氣向阮吹過來。伊起</span>交懍恂。伊實在無法度了解母親。</div><div><br/></div><div>「阿母，你真正欲提轉去飼嗎?」</div><div><br/></div><div>「飼? 飼佇啥物所在? 雞本來就是欲刣來食矣啊。」</div><div><br/></div><div>「按呢為啥物無愛予伊刣?」</div><div><br/></div><div>「啥人刣毋是攏仝款?」</div><div><br/></div><div>「啥人欲<span style='line-height:1.6;font-size:10pt'>刣?</span><span style='line-height:1.6;font-size:10pt'>」</span></div><div><br/></div><div>「我。我毋<span style='line-height:1.6;font-size:10pt'>刣過雞，猶毋過我嘛會當</span><span style='line-height:1.6;font-size:10pt'>刣。我欲證明予你看。</span><span style='font-size:10pt;line-height:1.6'>」</span></div><div><br/></div><div>「阿母，你真正......」</div><div><br/></div><div>「我無起痟。萬一，我若是做袂好，閣愛你鬥相共。」</div><div><br/></div><div>玲芝無閣講話，干焦是恬恬綴佇母親後壁。伊愈想愈無了解。</div><div><br/></div><div>伊佮母親一轉去厝內，母親就真的佇灶跤內<span style='line-height:1.6;font-size:10pt'>底</span>刣雞。母親叫伊鬥相共，伊煞覕入去家己的房間內。</div><div><br/></div><div>「玲，玲芝，哎呀......」母親雄雄大聲喝，聲音喝甲足淒慘咧。</div><div><br/></div><div>玲芝對房間內底走出來。伊看著彼隻黃色濫烏色毛的雞，對灶跤出來的時陣，行甲真沉重。伊跤頂的月桃已經脫開矣，閣櫳櫳勾佇一隻跤面頂，行路看起來親像<span style='line-height:1.6;font-size:10pt'>啉燒酒</span>仝款。伊的喙略略仔拍開，頷頸伸甲真艱苦，一直發出咯<span style='line-height:1.6;font-size:10pt'>咯</span><span style='line-height:1.6;font-size:10pt'>的聲音。血從伊的頷頸一滴一滴流落來，</span><span style='line-height:1.6;font-size:10pt'>灶跤內</span><span style='line-height:1.6;font-size:10pt'>佮客廳內的塑膠</span><span style='line-height:1.6;font-size:10pt'>塗跤已經滴甲攏是血。上奇怪的是，彼隻雞煞一直綴母親行。</span></div><div><br/></div><div>母親歸面白蔥蔥，伊的身軀一直咧<span style='line-height:1.6;font-size:10pt'>掣。伊行一步，雞嘛對伊行一步。</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>玲芝行過去看彼隻雞，雞嘛</span><font size='2' face='Segoe UI, Charis SIL, Lucida Sans Unicode, 新細明體' color='#000000'>反白睚看伊。伊向前行，雞就歪向一爿退後，伊的</font><font size='2'><span style='line-height:1.6'>跤步</span></font>仝款袂<font size='2'><span style='line-height:1.6'>穩，煞慢慢的共跤拎起來，一步一步咧行。</span></font></div><div><font size='2'><span style='line-height:1.6'><br/></span></font></div><div><font size='2'><span style='line-height:1.6'>伊提起門</span></font><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>爿的掃帚，對準伊，大力揮過去，伊搖搖</span><font face='Segoe UI, Charis SIL, Lucida Sans Unicode, 新細明體' color='#000000'><span style='font-size:15px;line-height:20px'>幌幌</span></font><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>閃開一步，掃帚對伊身上掃過。伊又閣</span><span style='line-height:1.6;font-size:10pt'>咯</span><span style='line-height:1.6;font-size:10pt'>咯</span><span style='line-height:1.6;font-size:10pt'>咯咧叫，閣歪</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>一爿退後一步。伊閣再對準，大力揮落。這擺拍佇雞的身上。伊踉蹌一、兩步。伊用掃帚壓牢伊的頷頸。</span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'><br/></span></div><div>「刀，阿母，刀。」</div><div><br/></div><div>但是母親干焦是憨憨徛佇遐。伊一手提起雞的頷頸，走去<span style='line-height:1.6;font-size:10pt'>灶跤共母親擲佇塗跤的刀仔</span>抾<span style='font-size:10pt;line-height:1.6'>起來，對雞的頷頸大力割落，若親像</span>拄<span style='font-size:10pt;line-height:1.6'>才伊佇市場看過的彼款。雞佇伊的手內</span>滾絞幾下，血對伊的手流落來，猶閣是燒燒的。</div><div><br/></div><div>刀仔對伊的手溜落來，伊的手開始<span style='line-height:1.6;font-size:10pt'>掣，伊的面嘛一定是</span>青恂恂。</div><div><br/></div><div>雞毋動矣，雙跤無力滑<span style='font-size:10pt;line-height:1.6'>落來。毋過伊猶是毋敢放手。</span></div><div><span style='font-size:10pt;line-height:1.6'><br/></span></div><div>「玲芝，你講過，人有時陣會起痟。」</div><div><br/></div><div><span style='line-height:1.6;font-size:10pt'>「我是驚我家己會起</span><span style='line-height:1.6;font-size:10pt'>痟。</span><span style='font-size:10pt;line-height:1.6'>」</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「我當作天下無啥物做</span><span style='line-height:1.6;font-size:10pt'>袂</span><span style='font-size:10pt;line-height:1.6'>到的代誌。」</span></div><div><span style='line-height:1.6;font-size:10pt'><br/></span></div><div>「你會使<span style='line-height:1.6;font-size:10pt'>刣</span><span style='line-height:1.6;font-size:10pt'>雞，嘛會使......」</span></div><div><br/></div><div>「伊的影傷過強烈矣。」</div><div><br/></div><div>「有<span style='line-height:1.6;font-size:10pt'>刣死無? </span><span style='line-height:1.6;font-size:10pt'>」</span></div><div><br/></div><div>「我，我毋知影。」</div><div><br/></div><div>「你已經<span style='line-height:1.6;font-size:10pt'>刣死一隻雞。而且你嘛......</span><span style='line-height:1.6;font-size:10pt'>」</span></div><div><br/></div><div>「是你共我<span style='line-height:1.6;font-size:10pt'>刣的。</span><span style='line-height:1.6;font-size:10pt'>」</span></div><div><br/></div><div>「是我家己<span style='line-height:1.6;font-size:10pt'>刣的。</span><span style='line-height:1.6;font-size:10pt'>」</span></div><div><br/></div><div>「你講，阿母有毋著嗎?」</div><div><br/></div><div>「毋著? 」</div><div><br/></div><div>「你<span style='line-height:1.6;font-size:10pt'>袂怪阿母? </span><span style='line-height:1.6;font-size:10pt'>」</span></div><div><br/></div><div>「阿母干焦有一个心願，愛我綿死綿爛讀冊? 」</div><div><br/></div><div>「著。」</div><div><br/></div><div>「這就是阿母心目中的好查某囝?」</div><div><br/></div><div>「著。」</div><div><br/></div><div>「這就是人生?」</div><div><br/></div><div>「莫閣講歹捌的道理矣。」</div><div><br/></div><div>「阿母，凡勢對這馬開始，我會使好好讀冊矣。」</div><div><br/></div><div>「喔，你真正想通矣? <span style='line-height:1.6;font-size:10pt'>」</span></div><div><span style='line-height:1.6;font-size:10pt'><br/></span></div><div><span style='line-height:1.6;font-size:10pt'>「敢講這會是假的?」玲芝雄雄共捻佇手內的雞提到目</span>睭的懸度，共手放開。伊的手攏是血。</div><div><span style='line-height:1.6;font-size:10pt'><br/></span></div><div>「趕緊去洗手。」母親比向水道頭的方向講。</div><div><br/></div><div>但是玲芝干焦感覺眼前一片烏暗，身軀嘛<span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:15px;line-height:20px'>幌一下。</span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:15px;line-height:20px'><br/></span></div><div>「玲芝，你是按怎矣? 」母親掠著伊的肩胛頭咧喝。</div><div><br/></div><div>玲芝翸一下<span style='line-height:1.6;font-size:10pt'>，行出</span><span style='line-height:1.6;font-size:10pt'>灶跤。</span></div></div></td></tr></tbody></table></div></div><br /><small>Updated on <abbr class="updated" title="2013-07-01T13:27:48.475Z">&#19971;&#26376; 1, 2013</abbr> by <span class="author"><span class="vcard"><a class="fn" href="mailto:d987588@gmail.com">&#31179;&#40179;&#38515;</a></span></span> (<a href="../history.html">Version <span class="sites:revision">19</span></a>)</small><br /></div></div></body></html>