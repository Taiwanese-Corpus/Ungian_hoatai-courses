<html><head><title>&#26954;&#36917;&#65293;&#27700;&#29275; (Version 3)</title></head><body><div class="hentry webpage" id="https://sites.google.com/feeds/content/site/2013shoatai/8682931515449928691"><h3><span class="entry-title">&#26954;&#36917;&#65293;&#27700;&#29275;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><div>　　離鎮內五百外公尺東爿的山跤，有一窟潭仔，閣過是一粒滿是相思仔的山崙，佇這爿的駁岸頂，草仔發甲誠tshio-tiô，駁岸較闊的所在，四欉檨仔搭做一位開闊閣秋清的樹蔭。草埔頂，幾隻水牛佮赤牛，那沓沓仔行那哺草。烏鶖不時歇佇水牛頭頂，幾若百隻白翎鷥企佇山頂的樹林內，遠遠看過，著好親像規樹的白花。</div><div>　　彼是規片恬靜閣心適的景色。想著這暫仔家己會使將佇東京學校的代誌囥一爿，實在真快活。</div><div><br/></div><div>　　閣有，這窟潭仔誠清閣誠涼，會使講我規个歇熱逐工攏佇遮度時間。起頭我連十公尺嘛無法度泅，毋過一月日過，一百公尺竟然嘛誠簡單著完成矣。白蔥蔥的面色嘛變甲親像一塊烏炭，身體嘛勇健起來。</div><div><br/></div><div>　　逐工到遮來覕日頭，毋知當時開始和阿玉的交情。是比這片景緻更加予我歡喜的一項代誌。</div><div><br/></div><div>　　阿玉是一个生甲真媠的庄跤查某囡仔，尤其是伊佇牛陵頂懸的模樣，真正是一个仙女。而且，伊閣是愛讀冊予人敬重的姑娘。騎牛來遮的時陣，伊彼雙手甲冊mooh牢牢，別个牽牛來食草的囡仔當圍佇檨仔欉下跤，用磨做銀角仔大細的瓦杮仔學跋筊的時陣，阿玉嘛和大家離甲遠遠遠，家己一个人覕佇邊仔讀冊。</div><div>　　</div><div>　　一工， 我和覕佇檨仔欉跤看冊予人敬重的查某囡仔相借問：「查某囡仔，予人敬佩的查某囡仔。」</div><div><br/></div><div>　　聽到我咧喊，彼个查某囡仔足歹勢，冊捥咧著落跑矣。伊對草埔遐走去，爬去當咧哺草的牛頂懸，行對樹林彼爿的草埔去矣。伊彼種浪漫單純的行踏，予我著按呢笑出聲來。</div><div>　　我閣跳入去水底泅水，心內一面想，足少看著有遮爾拍拼的查某囡仔，一面爬去對岸，干焦見著伊騎佇那食草、那散步的牛陵頂，專心咧看冊。</div><div>　　尾後，逐工咱相拄的時陣，我定定共伊相借問，伊慢慢仔慣習了後，著袂走去矣。後來伊共我講伊的名，閣說小學三年下學期的時陣，伊阿爸愛伊莫去學校留佇厝內照管水牛的時候，伊捌哭甲真艱苦。</div><div>　　「為什麼愛你莫去學校咧？你阿爸傷無講理… …。」</div><div>　　我講這个本底是想共伊安慰，她煞目屎含咧講：「無啦，阮阿爸才袂無講理咧。伊愛我離開學校的時陣，伊家己嘛哭矣。是因為我阿母過身矣，無人顧牛矣。」</div><div>　　「你阿母過身矣！按呢實在足可憐！實在足可憐！」我直直講。</div><div>　　因為阿玉欲哭欲哭，看伊的表情，我嘛感覺誠艱苦，干焦會當甲頭斡過。</div><div>　　後來的一禮拜外，阮逐日攏離開大家佇樹跤開講，話題包山包海。伊雖然十二歲爾爾，厝內底大小項的事情伊攏記甲清清楚楚，閣用大人的口氣講予我知。伊和我講，伊阿爸為著莫予地主甲佃耕地收轉去，只好和其他的田佃競爭喊田租，今年煞來虧空，甲全部的收成攏納予地主尾後閣差咧欲兩石的粟仔，為著無法度繳納彼兩石粟仔，地主顛倒欲甲佃耕地收轉去，伊嘛共我講客運公司的公共汽車通車了後道路的修補，閣有建設一寡仔工程的時陣的。</div><div>　　「這搭著是彼時陣留落來的！」伊吐一口氣，予我影一下大腿的空喙，隨閣足歹勢的用紩紩補補的褲跤閘咧。</div><div>　　伊就骨力的表示，她準備拍拚讀冊，來安慰著伊可憐的阿爸，了後我著盡量莫佇伊讀冊時甲伊覺吵，一面家己嘛紮冊來讀。伊那有毋識的所在，著解釋予伊聽。伊離開學校了後嘛干焦經過一年的款，這馬卻是咧讀五年仔的課本。聽講伊佇學校的時陣逐學期攏提頭名，啊伊嘛確實是一个記性好閣明白的查某囡仔。冊是共厝邊的囡仔借的，因為買袂起簿仔佮鉛筆，不得已揣一寡tīng-khok-khok的塗跤，用樹絡暗記抑是算數學。我甲小弟看過的小學四五年的舊雜誌提來予伊，伊足歡喜，讀甲規个人攏沬落去，留我一个稀微坐佇踮邊仔。</div><div>　　無偌久，阿玉雄雄著無閣來山跤遮矣。連紲兩工無看伊的人，予我足煩惱，著佇轉去厝內的半途中去in兜拜訪。In兜佇庄內亹倚倒手爿的所在。規間厝歪甲親像順竹仔欉起的。草仔厝頂閣有這擺風颱糟蹋過的款。應該是揣時間修理的，厝頂的三分之一用甘蔗葉崁咧，頂懸用篾仔硩鎮咧。埕斗攏無看人，我著踅去後壁，發現阿玉親像一个主婦仝款，一時仔煮番薯麋，一時仔飼豬當咧無閒。看著我，伊微微仔笑，閣隨表現出心酸的表情：「你來矣，請坐。」那講那攑一隻會搟的椅頭仔。</div><div>　　「恁阿爸咧？」</div><div>　　「去造路矣。」伊一面回答，一面欲甲火燃起來，煞落來閣走去飼哼哼叫的豬仔囝。</div><div>　　伊講的「去造路矣」，是咧講道路的建設。豬牢隔壁敢若著是牛牢，煞無看水牛的影。我走倚豬牢，問伊：「這幾工那會無tshuā牛去潭仔遐食草？」</div><div>　　「水牛賣去矣。」</div><div>　　「那會連水牛攏賣去矣？」</div><div>　　「因為阮佃租無法度納… …佃租無納，地著會予人收轉去… …。」講咧講咧，尾後目屎直直流。</div><div>　　「Hm̀！」</div><div>　　我心內感覺足悲哀矣。想起前幾工報紙看著的標題〈水牛的輸出〉彼篇文章。報紙寫講，欲幾若千隻的水牛代替毛豬對華南輸出，對產業的發展有幫贊，毋閣到這馬直，我才知欲對一向甲水牛當作耕牛咧飼的臺灣輸出彼呢濟的水牛，莫講是對產業有幫贊，顛倒是甲庄跤無奈的情況，確實反應出來爾爾。</div><div>　　這時陣，阿玉的阿爸那喘氣行入來，甲提咧的掘仔擲去邊仔。</div><div>　　伊看起來強欲倒落的款。阿玉趕緊用面桶袋燒水，捧對阿爸面頭前。天色已經攏暗矣。我心內誠鬱卒，in老爸感覺奇怪直直相我的面，我只好來去。我行佇路頂，毋知當時詳細咧思考，研究講欲按怎幫助這欉予打入去圳溝的秧仔，有機會大漢。</div><div><span style='line-height:1.6;font-size:10pt;font-family:新細明體,serif'>　　對隔轉工開始，我著無閣去潭仔泅水矣。若想著</span><span style='line-height:1.6;font-size:10pt' lang='EN-US'>in</span><span style='line-height:1.6;font-size:10pt;font-family:新細明體,serif'>爸仔囝艱苦的生活，毋管泅水有偌爾仔趣味，嘛攏無意思，彼片景緻，嘛無法度予我感覺快活矣。我倒佇暝床頂想規工，一點仔辦法嘛無。下晡的時陣，倒規工實在足無聊，著</span><span style='line-height:1.6;font-size:10pt' lang='EN-US'> peh</span><span style='line-height:1.6;font-size:10pt;font-family:新細明體,serif'>起來佇埕斗四界趖，心著是袂定。</span></div><div><span style='font-family:新細明體,serif;line-height:1.6;font-size:10pt'>　　我共面巾幔咧頷頸對潭仔行去。風景猶原美麗，毋閣這心適，這工煞予我感覺著深沉的寂寞。</span><span style='font-family:新細明體,serif;line-height:1.6;font-size:10pt'>我佇駁岸行來行去，無論按怎攏無心情落去泅水。無偌久頭殼痛起來，著佮面巾崁佇頭頂縛咧，行過顧牛的囡仔當咧歇睏的檨仔欉跤。平常時串耍攏咧學跋牌仔，彼寡吵吵鬧鬧的囡仔，今仔日嘛是感覺淡薄仔稀微，上狡怪的阿明佇草埔頂倒直直，嘛有規偌个面熟的無在場，其他的囡仔偌親像完全袂記得跋牌仔的款，有的干焦坐咧，有的人䖙佇塗跤。                                                                                                                                                                           </span><span style='font-family:新細明體,serif;line-height:1.6;font-size:10pt'>　　為著排解心頭的寂寞，我佮上狡怪的阿明喊起來：「喂，恁今仔日哪會這老實。」                                                                                                                                                                                   </span></div><div><span style='line-height:1.6;font-size:10pt;font-family:新細明體,serif'>阿明褫開目睭佮我影一个，隨閣倒落。我感覺閣較無聊著徛起來，四界趖，對草埔看過，連水牛食草的模樣嘛予人感覺稀微。實在足奇怪欸，我看佮強欲戇神，才雄雄發現彼的水牛予人感覺稀微的原由。本來平常時水牛數量比赤牛加足濟的，今仔日煞賰無規隻。閒閒散步的水牛，只要數量濟，看起來嘛是誠鬧熱，這馬雄雄賰無規隻，雖然講</span><span style='line-height:1.6;font-size:10pt' lang='EN-US'>in</span><span style='line-height:1.6;font-size:10pt;font-family:新細明體,serif'>的活動猶原無變化，煞予人感覺著淡薄仔稀微。</span></div><div><span style='line-height:1.6;font-size:10pt;font-family:新細明體,serif'>　　「這陣囡仔的伴嘛是予人搶去矣。」我雄雄感覺著：「若按呢，這庄著害矣。」一時，親像佮朋友予人拆分開彼款艱苦的寂寞，對心肝內</span><span style='line-height:1.6;font-size:10pt' lang='EN-US'>peh</span><span style='line-height:1.6;font-size:10pt;font-family:新細明體,serif'>起來。　　　　　　　　　　　　　　</span><span style='font-family:新細明體,serif;font-size:10pt;line-height:1.6'>我無法度閣踮佇彼，連鞭走轉去厝內。毋閣，佇厝內等我的，毋是會使予我安慰的代誌。</span><span style='font-family:新細明體,serif;font-size:10pt;line-height:1.6'>這件代誌佇我心內掖落反抗的種。無法度排解的這份反抗的心情，閣予我更加寂寞，更加痛苦。　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　</span><span style='line-height:1.6;font-size:10pt;font-family:新細明體,serif'>我艱苦罪過走轉去家己的房間內，毋閣心內的痛苦煞愈來愈厲害。著親像予柺仔強逼佮心內所愛的人分開仝款，我感覺著不安、寂寞、佮風火。原來，阮阿爸佮阿玉用來厝內作</span><span style='line-height:1.6;font-size:10pt' lang='EN-US'>tsa-bóo-kán</span><span style='line-height:1.6;font-size:10pt;font-family:新細明體,serif'>仔，作抵押。聽講，阿玉的阿爸為著傱欲還予地主的兩石粟仔錢，佮為著會當繼續租地所做的一寡仔準備，愛一條五十箍的錢。若干焦按呢爾爾，嘛無啥，傷害的是阮阿爸定定佮這款的查某囡仔買轉來厝，等待</span><span style='line-height:1.6;font-size:10pt' lang='EN-US'>in</span><span style='line-height:1.6;font-size:10pt;font-family:新細明體,serif'>大漢差不多十五十六歲的時陣，著強摃</span><span style='line-height:1.6;font-size:10pt' lang='EN-US'>in</span><span style='line-height:1.6;font-size:10pt;font-family:新細明體,serif'>的貞操，愛</span><span style='line-height:1.6;font-size:10pt' lang='EN-US'>in</span><span style='line-height:1.6;font-size:10pt;font-family:新細明體,serif'>做家己的細姨。這馬厝內有的三个細姨著是按呢來的。我喙齒根咬絚絚，佇眠床頂反來反去心肝像針揻。因為我知影阿玉的阿爸無啥可能傱著五十箍，來予家己的查某囝恢復自由的彼工。落尾，會使講阿玉已經予阮阿爸買轉來作細姨矣。</span></div><div><br/></div></div></td></tr></tbody></table></div></div><br /><small>Updated on <abbr class="updated" title="2013-07-01T03:48:44.194Z">&#19971;&#26376; 1, 2013</abbr> by <span class="author"><span class="vcard"><a class="fn" href="mailto:shiyeu@gmail.com">Kun-&#250; G&#226;n</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>