<html><head><title>&#26954;&#36917;&#65293;&#31278;&#30058;&#34223;</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../../111/index.html">111</a></small></td></tr><tr><td><small><a href="../../aar098131jia-hong/index.html">AAR098131&#22025;&#40251;</a></small></td></tr><tr><td><small><a href="../../acc099120lin-ya/index.html">ACC099120&#29747;&#38597;</a></small></td></tr><tr><td><small><a href="../../ama098130wan-ji/index.html">AMA098130&#19975;&#24049;</a></small></td></tr><tr><td><small><a href="../../ata099102jun-yu/index.html">ATA099102&#22343;&#32701;</a></small></td></tr><tr><td><small><a href="../../ata099103jia-you/index.html">ATA099103&#20339;&#20305;</a></small></td></tr><tr><td><small><a href="../../ata099105jia-ying/index.html">ATA099105&#20339;&#30408;</a></small></td></tr><tr><td><small><a href="../../ata099106hui-ling/index.html">ATA099106&#34137;&#33491;</a></small></td></tr><tr><td><small><a href="../../ata099107yan-zi/index.html">ATA099107&#24421;&#23388;</a></small></td></tr><tr><td><small><a href="../../ata099108ming-hao/index.html">ATA099108&#21517;&#28009;</a></small></td></tr><tr><td><small><a href="../../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../../ata099112jun-ting/index.html">ATA099112&#37406;&#23159;</a></small></td></tr><tr><td><small><a href="../../ata099113cheng-zhan/index.html">ATA099113&#25215;&#23637;</a></small></td></tr><tr><td><small><a href="../../ata099118you-zhen/index.html">ATA099118&#31056;&#31118;</a></small></td></tr><tr><td><small><a href="../../ata099119si-han/index.html">ATA099119&#24605;&#28085;</a></small></td></tr><tr><td><small><a href="../../ata099120yu-jie/index.html">ATA099120&#22948;&#28500;</a></small></td></tr><tr><td><small><a href="../../ata099121yi-ting/index.html">ATA099121&#24609;&#23159;</a></small></td></tr><tr><td><small><a href="../../ata099122yi-ying/index.html">ATA099122&#24609;&#31310;</a></small></td></tr><tr><td><small><a href="../../ata099128jia-hua/index.html">ATA099128&#20339;&#27194;</a></small></td></tr><tr><td><small><a href="../../ata099129wan-lun/index.html">ATA099129&#23113;&#32184;</a></small></td></tr><tr><td><small><a href="../../ata099130yi-xuan/index.html">ATA099130&#26131;&#36562;</a></small></td></tr><tr><td><small><a href="../../ata099134jia-qi/index.html">ATA099134&#22025;&#29738;</a></small></td></tr><tr><td><small><a href="../../ata099141yi-xuan/index.html">ATA099141&#22869;&#33841;</a></small></td></tr><tr><td><small><a href="../../ata099144wei-zhen/index.html">ATA099144&#29771;&#35998;</a></small></td></tr><tr><td><small><a href="../../ata099145xin-hui/index.html">ATA099145&#27427;&#24935;</a></small></td></tr><tr><td><small><a href="../../ata099146ya-wen/index.html">ATA099146&#20126;&#38639;</a></small></td></tr><tr><td><small><a href="../../ata099147mao-yi/index.html">ATA099147&#25035;&#20736;</a></small></td></tr><tr><td><small><a href="../../ata099182shu-yu/index.html">ATA099182&#26360;&#22948;</a></small></td></tr><tr><td><small><a href="../../ata099184han-ting/index.html">ATA099184&#28698;&#38662;</a></small></td></tr><tr><td><small><a href="../../ata099185kai-qin/index.html">ATA099185&#24887;&#33465;</a></small></td></tr><tr><td><small><a href="../../shi-zi-lu-wang-shi-lang/index.html">&#21313;&#23383;&#36335;-&#29579;&#35433;&#29701;</a></small></td></tr><tr><td><small><a href="../../kai-xue-de-tou-yi-yi-tian/index.html">&#38283;&#23416;&#30340;&#38957;&#19968;&#22825;</a></small></td></tr><tr><td><small><a href="../../home/index.html">&#39318;&#38913;</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2013shoatai/7304337583898054601"><div><a href="../index.html">ATA099102&#22343;&#32701;</a> &gt; </div><h3><span class="entry-title">&#26954;&#36917;&#65293;&#31278;&#30058;&#34223;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>
<p style='TEXT-ALIGN:center'><b>一</b></p>
<p>　<font size='3'>　自從阿爸予派去南洋做軍屬了後，阿伯的後生捌來鬥相共一站，毋過無偌久，這个叔伯兄弟嘛去做勞務奉公隊的隊員，走去南方，<font color='#9900ff'>花園</font>就按呢漸漸拋荒矣。</font></p>
<p><font size='3'><span style='line-height:1.6'>　　林清輝直直咧準備中學的入學考試，逐日留踮學校讀冊，讀甲暗趖趖才來轉。逐擺拄著中學生，胸坎就噗噗惝，喙唇咬咧，</span><font style='line-height:1.6' color='#ff0000'>共</font><span style='line-height:1.6'>家己</span><font style='line-height:1.6' color='#ff0000'>講</font><span style='line-height:1.6'>：</span></font></p>
<p><span style='line-height:1.6'><font size='3'>　　「就看今年四月！」　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　 　</font></span></p>
<p><font size='3'><span style='line-height:1.6'>　　</span><span style='line-height:1.6'>毋過又閣看見踮<font color='#9900ff'>花園</font>拚命作穡的阿母、阿姊佮幾个小弟──為著拚過直直發出來的草仔，逐工做甲暗眠摸──就會檢討家己按呢做敢是應該的。</span></font></p>
<p><span style='line-height:1.6'><font size='3'>　　最近三頓干焦食糜，腹肚特別緊枵。共仝款<font color='#ff0000'>in</font>話拚命窒入去強欲迸開的頭殼內，一面用拳頭姆硞硞嗚嗚叫的頭殼，一面暗唸課文，不知不覺，面前出現一碗貯滿滿閣燒燙燙的白飯，腹肚直直叫。眼前的一切予人感覺ià-siān，<font color='#9900ff'>擋袂牢</font>咒讖一句：「恁娘咧」。</font></span></p>
<p><font size='3'>　　就按呢，一向規个頭殼全是中學生的形，煞沓沓仔消蝕矣。毋過嘛無法度規氣放捒欲考中學的決心。<span style='line-height:1.6'>和過去仝款，這工離開學校的時陣，規路干焦想欲食飯，腹肚空空走轉去厝內，入去房間一看，猶原予人失望。芳貢貢的飯菜煮便佇桌頂等待家己的向望爾爾。</span></font></p>
<p><font size='3'><span style='line-height:1.6'>　　</span><span style='line-height:1.6'>　厝內無人佇咧。　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　                            　　　</span><span style='line-height:1.6'>電火無著的房間暗眠摸閤暗毿，親像有鬼會出現。冊包窒入去用石油箱仔疊的冊架仔了後，走去灶跤看覓。　　　　　　　　　　　　　　　　　　　　　　　　　　　</span><span style='line-height:1.6'>共鼎蓋掀起來，手伸入去一摸，鼎洗甲清氣溜溜，閤淡薄仔冷冷，經過第二擺失望，林清輝沓沓仔精神過來，雄雄感覺足歹勢，趕緊走出去田園。</span></font></p>
<p><font size='3'><span style='line-height:1.6'>　　　</span><span style='line-height:1.6'>小弟予阿母偝甲跙落去胳下空──哭甲傷忝開始咧盹龜──伊想起較早偝阿妹仔的時陣，阿妹仔睏甲頭趨趨的情景。──加林清輝兩歲的阿姊當扛一个插竹筒做噴水口的柴桶咧沃水，柴桶大<font color='#ff0000'>閣</font>重，攏嘛是大人咧做。（←</span><b style='line-height:normal;background-color:rgb(254,255,175);font-family:Times New Roman;color:rgb(0,0,128)'><b><font face='arial'><font face='arial'><b><font color='darkred'>4/23 </font></b></font></font></b></b><span style='line-height:1.6'>）</span>看到這馬，林清輝雄雄袂記得枵，行過去喊：</font></p>
<p><font size='3'>　　「阿母，我轉來矣。阿姐，我轉來矣。」</font></p>
<p><font size='3'>　　隨共柴桶搶過來，規路攏是沃水的聲音。<span style='line-height:1.6'>天色已經暗矣，啥物攏看無，伊一面注意田岸路，一面沃水。一直到水沃了，伊攏袂記得家己的代誌。工課做完的時陣，伊忝甲強欲徛袂好勢矣。</span></font></p>
<p><span style='line-height:1.6'><font size='3'>　　阿姐共水桶交乎林清輝了後，共乎阿母攬咧的小弟抱入去眠床，拌走嗚嗚叫的蠓仔，用報紙崁起來，才去擔水。阿母用篾仔共手頂的土剾落來，腰共掠掠下，佇灶內燃火，鼎囥<font style='BACKGROUND-COLOR:#ff00ff'>乎</font>好勢。暗頓的準備，真無簡單這馬才開始。</font></span></p>
<p><font size='3'><span style='line-height:1.6'>　　若是往過，這時就好食飽矣，規家歡歡喜喜，<font style='BACKGROUND-COLOR:#ff00ff'>哪</font>食對田挽轉來的柑仔蜜、弓蕉抑是草莓，<font style='BACKGROUND-COLOR:#ff00ff'>哪</font>聽阿爸講趣味的故事。</span><span style='line-height:1.6'>作田無閒的時陣，對學校轉來，看到飯猶未好就使性地，共冊包烏白<font style='BACKGROUND-COLOR:#ff00ff'>丟</font>，氣甲欲流目屎的林清輝，這馬袂吵袂抐，想起過去沓沓仔消失的形影，加減感覺一陣甜蜜的感傷爾爾。</span></font></p>
<p style='TEXT-ALIGN:center'><b><font size='3'>二</font></b></p>
<p><font size='3'>　　林清輝母仔囝按呢過著艱苦的日子，毋過嘛干焦會使完成挲草、加水佮壅肥的工課，抑若反土、犁田、栽苗遮的工課，是按怎嘛攏袂赴做，田園就按呢漸漸拋荒。<span style='line-height:1.6'>   　　著算阿爸佇厝的時陣，<font style='BACKGROUND-COLOR:#ff00ff'>倩</font>一个鬥跤手的，誠無輕鬆才會當趕完工課，像這款厚工的田園，叫in母仔囝來做，實在傷勉強矣。閣再講阿母嘛捌四界揣人來鬥相共，毋過現時無一个有閒工的人。「好農無雜草」──阿爸離開了後留落來的這句話，咧<font style='BACKGROUND-COLOR:#ff00ff'>蛀</font>阿母的心，逐擺想起這句話，內著感覺對阿爸真虧欠，忍不住目屎流目屎滴。毋過歸尾嘛是不得已的。　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　</span><span style='line-height:1.6'>在伊想講「我毋認輸、我毋認輸」，若是看著規坵拋荒的田園，嘛是感覺心肝冷。這時陣，唯一會當共伊鼓勵的，著是翁婿寄來的「軍事郵便」。－－　　　　　</span></font></p>
<p><span style='line-height:1.6'><font size='3'>　　「恁的決心佮覺悟乎我足感激。為著乎清輝讀中學，想欲繼續這馬的經營，是真好的代誌，毋閣嘛莫袂記得人的氣力是有限的。若是傷勉強家己煞來破病，囡仔會行無路；而且 這擺的戰爭是拚久的，若想欲過一暫著會使拍贏倒轉來，彼是夢想。因為按呢，干焦會使放捒虛華，降低生活，向望你設想上䆀的狀況，好好仔晟養囡仔大漢。這馬咱用拚生死的覺悟相戰，以後接受真理、繼承咱的意志的是遮的囡仔。恁用<font style='BACKGROUND-COLOR:#ff00ff'>休</font>日種一寡番薯，骨力是我的主義，教囡仔拍拚作穡，是我上大的希望，嘛莫講傷勉強家己。今仔日做明仔載死是咱軍人的責任，後面的人袂使按呢。親像放煙火的勞動，無一項好的。欲擋久就愛逐工無休睏咧做工課，毋是拚一兩工著會使倒落去的。毋管別人講啥，攏毋通乎虛華佮虛勢影響煞倒落。虛華佮虛勢，看起來誠厲害，總是教歹少年囡仔爾爾。」</font></span></p>
<p><span style='line-height:1.6'><font size='3'><br/></font></span></p>
<p><span style='line-height:1.6'><font size='3'>　　紲落去寫著家己這馬的生活，落尾寫兩句詩：</font></span></p>
<p><i><font size='3'><span style='line-height:1.6'>　　挖戰壕掠杜蚓仔拍拚向前　　</span><span style='line-height:1.6'>聽銃聲像溪水骨力種番薯</span></font></i></p>
<p><font size='3'><span style='line-height:1.6'>　　三个人恬恬咧食過了時間的暗頓，阿母咧想這兩句詩。</span><span style='line-height:1.6'>兩个細漢仔睡甲毋知好起來食飯，兩个大漢仔食甲強欲盹龜的款。</span><span style='line-height:1.6'>敢講愛叫伊放棄入學考試？──阿母目屎吞落，看著兩姊弟仔。心內咧想，煞講袂出喙。</span></font></p>
<p><font size='3'><span style='line-height:1.6'>　　「清輝、清輝。」</span><span style='line-height:1.6'>聽著阿母的聲，林清輝驚一个，戇戇看桌頂一暫仔，才雄雄開始對喙內扒飯，總是無法度反抗睏神，毋知啥物時陣又閣開始盹龜。</span><span style='line-height:1.6'>另外一片完全醒過來的碧玉，袂記講伊家己嘛咧盹龜，用箸比小弟講：</span><span style='line-height:1.6'>「愛睏鬼，飯粒落落來啦！」</span><span style='line-height:1.6'>那講，那起愛笑。</span><span style='line-height:1.6'>阿母也共目屎拭拭咧，笑出聲來。</span><span style='line-height:1.6'>但是彼干焦是一時的代誌爾爾。馬上無法度忍耐流落來的目屎，頷頸頕垂。滇咧嚨喉的飯吞袂落。</span></font></p>
<p><span style='line-height:1.6'><font size='3'>　　「體諒阿爸的心情，咱嘛來種番薯好無？干焦欲種好看閣好價的物件煞乎田園拋荒去，實在不應該。」</font></span></p>
<p><span style='line-height:1.6'><font size='3'>　　「對啦。挖戰壕三暝三日嘛感覺杜蚓仔真<font color='#ff0000'>香</font>啦。我嘛放棄入學考試，拚命去……」</font></span></p>
<p><font size='3'><span style='line-height:1.6'>　　 林清輝一講，碧玉著應：</span><span style='line-height:1.6'>「聽銃聲像溪水骨力種番薯？」</span></font></p>
<p><font size='3'><span style='line-height:1.6'>　　規家伙仔攏笑咍咍。</span><span style='line-height:1.6'>幼囝嘛嘛吼。</span></font></p>
<p><span style='line-height:1.6'><font size='3'>　　透早五點半起床，是這家伙仔的規定。那無破病，絕對不准睏超過五點半。平常時對代誌袂加問的阿爸，對「規工的精神看早起」非常注重。</font></span></p>
<p><span style='line-height:1.6'><font size='3'>　　「清輝、清輝！起床喔！」</font></span></p>
<p><span style='line-height:1.6'><font size='3'>　　「好、好……」</font></span></p>
<p><span style='line-height:1.6'><font size='3'> 　　清輝手<font style='BACKGROUND-COLOR:#ff00ff'>夯</font>懸，跤伸直，翻身又閣睏去矣。</font></span></p>
<p><span style='line-height:1.6'><font size='3'>　　「碧玉、碧玉，起床喔！」</font></span></p>
<p><span style='line-height:1.6'><font size='3'>　　碧玉用手挼目睭，翻身嘛無起床。</font></span></p>
<p><span style='line-height:1.6'><font size='3'>　　五點半阿母準時起床，火燃起來，<u><font color='#0000ff'>崁好鼎</font></u>了後，已經叫in兩三擺矣，結果嘛是無振動。</font></span></p>
<p><span style='line-height:1.6'><font size='3'>　　像這兩工的狀況，硬欲共囡仔叫起床，阿母感覺嘛傷過無情。閣再講今仔日是禮拜，就乎in加睏半點鐘好矣，阿母那想，來到灶跤，無偌久掛鐘挵了六點。阿母<u>規个人攏神去</u> ，為著拍破二十年來堅持的習慣來感覺痛苦，特別是對當咧戰爭的翁婿感覺<u>侵欠</u>。</font></span></p>
<p><font size='3'><br/></font></p>
<p><font size='3'>    因為按呢，閣入去房間，當咧想一定愛共in叫醒，碧玉已經真驚惶咧喊小弟起床。阿母恬恬轉去灶跤。三个姐弟嘛綴咧入來，親像做歹代誌仝款，開始做家己的工課一句話攏無講。碧玉趕緊去汲水來煮食佮洗面，清輝去挽菜，小弟拚掃。</font></p>
<p><span style='line-height:1.6'><font size='3'>　　無偌久，早頓煮好，大家攏坐好勢，看起來鬧熱閣有精神。挽好菜閣去挖杜蚓仔飼鴨仔的林清輝講：</font></span></p>
<p><span style='line-height:1.6'><font size='3'>　　「阿爸今仔日敢閣咧食杜蚓仔？」</font></span></p>
<p><span style='line-height:1.6'><font size='3'>　　這句話毋但是表露思念阿爸佇外口的辛苦的心情，嘛是用來刺激規工吵講無菜通配著無愛食飯的小弟。有一擺，捌共囉囉嗦嗦無想欲食飯的小弟的飯碗搶過來，提貯滿扭來扭去的杜蚓仔的鐵罐仔，拄去小弟喙口，這聲變做乎小弟乖乖食飯最有效的法寶。清文才六歲，嘛捌鬥挖杜蚓仔，手掠杜蚓仔攏無感覺按怎，無閣一旦乎人拄去喙口，叫伊食落，著驚甲嘛嘛吼。所以，若是講著杜蚓仔，伊著毋敢閣吵飯菜的代誌。因為按呢，逐擺食飯，碧玉抑是清輝著會講杜蚓仔按怎<font color='#ff0000'>tu</font>按怎。干焦阿母已經毋敢閣看著杜蚓仔，甚至嘛無想欲聽著杜蚓仔的代誌。想著翁婿食蚯蚓才毋免枵死，甚至得著功勞，著感覺愛感激杜蚓仔，甚至想欲寶惜；但是戰爭愈拍愈雄，無一定這馬當咧忍受枵餓來佮人相戰，想到遮，心內感覺足痛苦。這馬，家己閣有飯通食，實在感覺虧欠，叫伊按怎食<font color='#ff0000'>的</font>落？若毋食閣無法度保持身體，嘛無法度完成照顧隨會變做解放戰士的囡仔的責任。……按呢想，伊嘛變做勉強食飯的人矣。<font style='BACKGROUND-COLOR:#ff00ff'>爾</font>且眼前偌濟乎蹧躂的人佇四界拍拚……。</font></span></p>
<p><font size='3'><span style='line-height:1.6'>　　食飽了後，</span><span style='line-height:1.6'>囡仔提好家己的工具，去做田矣。</span></font></p>
<p><span style='line-height:1.6'><font size='3'>　　 「清輝，你無去學校敢無要緊？」</font></span></p>
<p><span style='line-height:1.6'><font size='3'>　　為著準備入學考試，著算講是禮拜嘛逐工去學校的清輝，今仔日透早煞頭一个走去田園，當咧收碗箸的阿母共伊他<font color='#ff0000'>喊</font>。</font></span></p>
<p><span style='line-height:1.6'><font size='3'>　　「無要緊，對今仔日開始欲種番薯<font style='BACKGROUND-COLOR:#ff00ff'>啊</font>！」</font></span></p>
<p><font size='3'><span style='line-height:1.6'>　　清輝攏無斡頭，歡歡喜喜走入去田園。（←</span><span style='line-height:normal;font-family:Times New Roman'><font face='arial'><span style='BACKGROUND-COLOR:rgb(254,255,175);FONT-WEIGHT:bold'><font color='#990000'>5/7 </font></span><span style='BACKGROUND-COLOR:rgb(255,255,255)'>）</span></font></span></font></p>
<div><br/></div></div></td></tr></tbody></table></div></div><br /><small>Updated on <abbr class="updated" title="2013-07-05T01:02:09.194Z">&#19971;&#26376; 5, 2013</abbr> by <span class="author"><span class="vcard"><a class="fn" href="mailto:shiyeu@gmail.com">Kun-&#250; G&#226;n</a></span></span> (<a href="history.html">Version <span class="sites:revision">11</span></a>)</small><br /><br /></div><hr /><div><b>Attachments (1)</b><br /><br /><div class="hentry attachment" id="https://sites.google.com/feeds/content/site/2013shoatai/2420526913923709842"><a class="entry-content entry-title" href="&#26954;&#36917;-&#31278;&#30058;&#34223;.pptx">&#26954;&#36917;-&#31278;&#30058;&#34223;.pptx</a> - on <abbr class="updated" title="2013-05-13T18:03:33.085Z">&#20116;&#26376; 13, 2013</abbr> by <span class="author"><span class="vcard"><a class="fn" href="mailto:shiyeu@gmail.com">Kun-&#250; G&#226;n</a></span></span> (Version <span class="sites:revision">1</span>)</div></div></div></td></tr></table></body></html>