<html><head><title>&#26954;&#36917;&#65293;&#31278;&#22320;&#29916; (Version 3)</title></head><body><div class="hentry webpage" id="https://sites.google.com/feeds/content/site/2013shoatai/7304337583898054601"><h3><span class="entry-title">&#26954;&#36917;&#65293;&#31278;&#22320;&#29916;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p>　　自從阿爸予派去南洋做軍屬了後，阿伯的後生捌來鬥相共一站，毋過無偌久，這个叔伯兄弟嘛去做勞務奉公隊的隊員，走去南方，<font color='#9900ff'>花埔</font>就按呢漸漸拋荒矣。</p><p><span style='line-height:1.6;font-size:10pt'>　　林清輝直直咧準備中學的入學考試，逐日留踮學校讀冊，讀甲暗趖趖才來轉。逐擺拄著中學生，胸坎就噗噗惝，喙唇咬咧，<font color='#ff0000'>和</font>家己<font color='#ff0000'>共</font>：</span></p><p><span style='line-height:1.6;font-size:10pt'>　　「就看今年四月！」　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　 　</span></p><p><span style='line-height:1.6;font-size:10pt'>　　</span><span style='line-height:1.6;font-size:10pt'>毋過又閣看見踮<font color='#9900ff'>花埔</font>拚命作穡的阿母、阿姊佮幾个小弟──<font color='#ff0000'>怹</font>為著拚過直直發出來的草仔，逐工做甲暗眠摸──就會檢討家己按呢做敢是應該的。</span></p><p><span style='line-height:1.6;font-size:10pt'>　　最近三頓干焦食糜，腹肚特別緊枵。共仝款<font color='#ff0000'>个</font>話拚命窒入去強欲迸開的頭殼內，一面用拳頭姆硞硞嗚嗚叫的頭殼，一面暗唸課文，不知不覺，面前出現一碗貯滿滿閣燒燙燙的白飯，腹肚直直叫。眼前的一切予人感覺ià-siān，<font color='#9900ff'>袂堪得</font>咒讖一句：「恁娘咧」。</span></p><p>　　就按呢，一向規个頭殼全是中學生的形，煞沓沓仔消蝕矣。毋過嘛無法度規氣放捒欲考中學的決心。　　　　　　　　　　　　　　　　　　　　　　　　　　　　<span style='line-height:1.6;font-size:10pt'>　和過去仝款，這工離開學校的時陣，規路干焦想欲食飯，腹肚空空走轉去厝內，入去房間一看，猶原予人失望。芳貢貢的飯菜煮便佇桌頂等待家己的向望爾爾。　　</span><span style='line-height:1.6;font-size:10pt'>　厝內無人佇咧。　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　</span><span style='font-size:10pt;line-height:1.6'>電火無著的房間暗眠摸閤暗毿，親像有鬼會出現。冊包窒入去用石油箱仔疊的冊架仔了後，走去灶跤看覓。　　　　　　　　　　　　　　　　　　　　　　　　　　　</span><span style='line-height:1.6;font-size:10pt'>共鼎蓋掀起來，手伸入去一摸，鼎洗甲清氣溜溜，閤淡薄仔冷冷，經過第二擺失望，林清輝沓沓仔精神過來，雄雄感覺足歹勢，趕緊走出去田園。　　　　　　　　　　</span><span style='font-size:10pt;line-height:1.6'>小弟予阿母偝甲跙落去胳下空──哭甲傷忝開始咧盹龜──伊想起較早偝阿妹仔的時陣，阿妹仔睏甲頭趨趨的情景。──加林清輝兩歲的阿姊當扛一个插<font color='#ff0000'>了</font>竹筒做噴水口的柴桶咧沃水，柴桶大<font color='#ff0000'>閤</font>重，攏嘛是大人咧做。</span></p><div><br/></div></div></td></tr></tbody></table></div></div><br /><small>Updated on <abbr class="updated" title="2013-05-04T11:13:40.744Z">&#20116;&#26376; 4, 2013</abbr> by <span class="author"><span class="vcard"><a class="fn" href="mailto:ungian@gmail.com">Ungian Iunn</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>