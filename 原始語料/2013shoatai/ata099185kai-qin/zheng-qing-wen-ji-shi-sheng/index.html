<html><head><title>&#37165;&#28165;&#25991;&#38598;&#65293;&#24107;&#29983;</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../../111/index.html">111</a></small></td></tr><tr><td><small><a href="../../aar098131jia-hong/index.html">AAR098131&#22025;&#40251;</a></small></td></tr><tr><td><small><a href="../../acc099120lin-ya/index.html">ACC099120&#29747;&#38597;</a></small></td></tr><tr><td><small><a href="../../ama098130wan-ji/index.html">AMA098130&#19975;&#24049;</a></small></td></tr><tr><td><small><a href="../../ata099102jun-yu/index.html">ATA099102&#22343;&#32701;</a></small></td></tr><tr><td><small><a href="../../ata099103jia-you/index.html">ATA099103&#20339;&#20305;</a></small></td></tr><tr><td><small><a href="../../ata099105jia-ying/index.html">ATA099105&#20339;&#30408;</a></small></td></tr><tr><td><small><a href="../../ata099106hui-ling/index.html">ATA099106&#34137;&#33491;</a></small></td></tr><tr><td><small><a href="../../ata099107yan-zi/index.html">ATA099107&#24421;&#23388;</a></small></td></tr><tr><td><small><a href="../../ata099108ming-hao/index.html">ATA099108&#21517;&#28009;</a></small></td></tr><tr><td><small><a href="../../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../../ata099112jun-ting/index.html">ATA099112&#37406;&#23159;</a></small></td></tr><tr><td><small><a href="../../ata099113cheng-zhan/index.html">ATA099113&#25215;&#23637;</a></small></td></tr><tr><td><small><a href="../../ata099118you-zhen/index.html">ATA099118&#31056;&#31118;</a></small></td></tr><tr><td><small><a href="../../ata099119si-han/index.html">ATA099119&#24605;&#28085;</a></small></td></tr><tr><td><small><a href="../../ata099120yu-jie/index.html">ATA099120&#22948;&#28500;</a></small></td></tr><tr><td><small><a href="../../ata099121yi-ting/index.html">ATA099121&#24609;&#23159;</a></small></td></tr><tr><td><small><a href="../../ata099122yi-ying/index.html">ATA099122&#24609;&#31310;</a></small></td></tr><tr><td><small><a href="../../ata099128jia-hua/index.html">ATA099128&#20339;&#27194;</a></small></td></tr><tr><td><small><a href="../../ata099129wan-lun/index.html">ATA099129&#23113;&#32184;</a></small></td></tr><tr><td><small><a href="../../ata099130yi-xuan/index.html">ATA099130&#26131;&#36562;</a></small></td></tr><tr><td><small><a href="../../ata099134jia-qi/index.html">ATA099134&#22025;&#29738;</a></small></td></tr><tr><td><small><a href="../../ata099141yi-xuan/index.html">ATA099141&#22869;&#33841;</a></small></td></tr><tr><td><small><a href="../../ata099144wei-zhen/index.html">ATA099144&#29771;&#35998;</a></small></td></tr><tr><td><small><a href="../../ata099145xin-hui/index.html">ATA099145&#27427;&#24935;</a></small></td></tr><tr><td><small><a href="../../ata099146ya-wen/index.html">ATA099146&#20126;&#38639;</a></small></td></tr><tr><td><small><a href="../../ata099147mao-yi/index.html">ATA099147&#25035;&#20736;</a></small></td></tr><tr><td><small><a href="../../ata099182shu-yu/index.html">ATA099182&#26360;&#22948;</a></small></td></tr><tr><td><small><a href="../../ata099184han-ting/index.html">ATA099184&#28698;&#38662;</a></small></td></tr><tr><td><small><a href="../../ata099185kai-qin/index.html">ATA099185&#24887;&#33465;</a></small></td></tr><tr><td><small><a href="../../shi-zi-lu-wang-shi-lang/index.html">&#21313;&#23383;&#36335;-&#29579;&#35433;&#29701;</a></small></td></tr><tr><td><small><a href="../../kai-xue-de-tou-yi-yi-tian/index.html">&#38283;&#23416;&#30340;&#38957;&#19968;&#22825;</a></small></td></tr><tr><td><small><a href="../../home/index.html">&#39318;&#38913;</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2013shoatai/859084749569167278"><div><a href="../index.html">ATA099185&#24887;&#33465;</a> &gt; </div><h3><span class="entry-title">&#37165;&#28165;&#25991;&#38598;&#65293;&#24107;&#29983;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><div style='text-align:center'><p align='center'><span style='font-size:20.0pt;font-family:標楷體'>老師佮學生</span></p><div style='text-align:left'><font color='#0000ff'><span style='line-height:1.6'><font size='3'><span>       </span></font></span><span style='font-family:標楷體;text-align:center;line-height:1.6'><font size='3'>「電話聲喨喨叫。」</font></span></font></div>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>王立平將電話攑起來聽，是林素英對病院內底敲來的，講林素月老師叫伊馬上過去，將畫圖的工具嘛做伙提去。</span></font></p>

<p style='text-align:left'><font size='3'><span style='color:rgb(0,0,255);font-family:標楷體' lang='EN-US'>    </span><span style='font-family:標楷體'><font color='#0000ff'>伊的心肝</font><span style='color:rgb(0,0,255)' lang='EN-US'>phih8-phok8
tsh</span><font color='#0000ff'>á</font><span style='color:rgb(0,0,255)' lang='EN-US'>inn</span><font color='#0000ff'>。彼是無可能的代誌，伊一直想欲畫一幅圖是林老師的畫像，她一直攏無答應。是毋是</font><font color='#ff0000'>她</font><font color='#0000ff'>的病情惡化，愛伊替</font><font color='#ff0000'>她</font><font color='#0000ff'>畫一張遺像？</font></span></font></p>

<p style='text-align:left'><font size='3'><span style='color:rgb(0,0,255);font-family:標楷體' lang='EN-US'>    </span><span style='font-family:標楷體'><font color='#0000ff'>林素月老師並無教過伊。她是伊離開高中以後，才入來這間高中教冊的。但是伊佮</font><font color='#ff0000'>她</font><font color='#0000ff'>佇進前就熟似矣。</font><font color='#ff0000'>她</font><font color='#0000ff'>以早是伊的美術老師的女朋友，在伊看起來，閣較親像是未婚妻。每一</font><font color='#ff0000'>個</font><font color='#0000ff'>人攏認為，</font></span><span style='color:rgb(0,0,255);font-family:標楷體' lang='EN-US'>in </span><span style='color:rgb(0,0,255);font-family:標楷體'>無理由無結婚。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>佇一般的高中內底，因為愛聯考的關係，美術課是予人疏忽的課程之一，除了少數的學生以外，大部份的人對美術完全無興趣。仝款的是，教美術的老師嘛無啥想法抑是野心。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>王立平自細漢就佮意畫圖，只是環境的關係，一直無機會接近，嘛毋敢下決心。伊會行這條路，會使完全講是受著張老師的欣賞佮鼓勵。嘛是因為張老師的關係，伊尊稱林素月老師。</span></font></p>

<p style='text-align:left'><font color='#0000ff'><font size='3'><span style='font-family:標楷體' lang='EN-US'>    </span><span style='font-family:標楷體'>張老師</span><font face='pmingliu, serif'>上gâu</font></font><span style='font-size:medium;line-height:1.6;font-family:標楷體'>的是畫人物。佇台灣，專心咧畫人物畫的人並無濟。張老師上佮意畫查某人。有徛<span lang='EN-US'>leh</span>的、坐<span lang='EN-US'>leh</span>的、倒<span lang='EN-US'>leh</span>的，有穿衫的，嘛有褪腹裼的。各種年齡的人物伊攏有<span lang='EN-US'>leh</span>畫，有時仔嘛會佇野外畫，但是大部分的時間是佇畫圖的工作室內底做工課。伊定定請</span><span style='font-size:medium;line-height:1.6' lang='EN-US'><u> bô-ti̍k- jî </u></span><span style='font-size:medium;line-height:1.6;font-family:標楷體'>去伊的工作室予伊畫圖。佇台灣有能力請著各種</span><u><span style='font-size:medium;line-height:1.6' lang='EN-US'>bô-ti̍k- jî</span><span style='font-size:medium;line-height:1.6;font-family:標楷體' lang='EN-US'> </span></u><span style='font-size:medium;line-height:1.6;font-family:標楷體'>的畫家無算濟。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>張老師佮意畫圖，嘛佮意啉酒，就親像李白佮意作詩嘛佮意啉酒按呢，所以就像有人叫李白為詩仙按呢，叫張老師畫仙。實際上，伊嘛有淡薄仔像仙，因為伊已經留了長長的<span style='background-color:rgb(255,0,255)'>嘴</span>鬚，風吹來就飄<span lang='EN-US'>ah</span>飄，真正親像仙。聽講，張老師畫</span><span style='font-family:標楷體'>褪腹裼的身軀的時陣，若無啉酒就毋敢攑筆畫。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>王立平<span lang='EN-US'>tu</span>è張老師學畫圖，同窗攏笑伊<span lang='EN-US'>tu</span>è張老師毋是真正欲畫圖，是想欲去伊的畫室看查某人褪腹澈無穿衫。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>事實上，這種講法非常冤枉。伊佇高中畢業進前，張老師就無允准過伊畫褪腹裼的圖。自這點來講，張老師猶是真守分寸的。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>王立平對高中畢業了後，順利考著大學的美術系，這馬已經是大學四年的學生矣。目前，伊除了學校內底的功課以外，有時仔嘛會去張老師的畫室去畫圖。因為，伊這馬猶無能力會當請</span><span lang='EN-US'><u>bô-ti̍k- jî</u> </span><span style='font-family:新細明體,serif'>，<br/><br/>-----------------------------------------------------------------------------------------------------------------------------------------------------------------------------------------------------</span></font></p><p style='text-align:left'><font size='3' color='#000000'><span style='text-align:center;line-height:1.6;font-family:標楷體'>而且</span><span style='text-align:center;line-height:1.6;font-family:新細明體,serif'>，</span><span style='text-align:center;line-height:1.6;font-family:標楷體'>以目前來講</span><span style='text-align:center;line-height:1.6;font-family:新細明體,serif'>，</span><span style='text-align:center;line-height:1.6;font-family:標楷體'>佇人物畫這方面較有成就的</span><span style='text-align:center;line-height:1.6;font-family:新細明體,serif'>，</span><span style='text-align:center;line-height:1.6;font-family:標楷體'>就是張老師遮的人。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>伊知影</span><span style='font-family:新細明體,serif'>，</span><span style='font-family:標楷體'>若毋是張老師，家己恐驚袂行人物畫這條路。毋過最近這一年以來，伊漸漸對張老師的作品感覺著不滿。敢是張老師的作品有改變？抑是伊家己的眼光變懸矣？伊總是感覺張老師的作品<span style='background-color:rgb(255,0,255)'>干焦</span>減啥？伊總是感覺，遐的查某人一直咧換</span><span style='font-family:新細明體,serif'>，</span><span style='font-family:標楷體'>衫佮姿勢嘛換矣</span><span style='font-family:新細明體,serif'>，</span><span style='font-family:標楷體'>但是本質煞完全看袂出真大的變化。伊感覺張老師已經拄著困難</span><span style='font-family:新細明體,serif'>，</span><span style='font-family:標楷體'>完全無法度進步。佇張老師的畫頂面已經看袂著氣質嘛看袂著神韻矣。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>張老師的作品上大的特色就是<u>真成</u>，<u>成</u>佮親像翕相仝款。因為按呢，伊畫的圖賣<span style='background-color:rgb(255,0,255)'>甲</span>真好。要求伊畫圖的大人物佮有名的人愈來愈濟，伊已經無法度管其他的代誌。張老師的人物畫的特色，應該是查某人褪腹裼的圖，但是因為對方的要求，伊已經漸漸變做形像的畫家矣。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>佇王立平熟似張老師進前，林老師就已經是張老師的女朋友。聽講，張老師佮林老師攏是對南部到台北來讀冊，厝內攏袂䆀，是朋友介紹熟似的。伊干焦無聽過 </span><font face='Segoe UI, sans-serif'>in</font><span style='font-family:標楷體'>已經訂婚，但是彼毋是真重要。伊熟似張老師彼段時間，張老師閣定定去野外寫生，彼時陣張老師佮林老師就干焦形佮影，張老師行到佗位，林老師就<span style='background-color:rgb(255,0,255)'>對</span>到佗位。林老師雖然袂曉畫圖，煞會替張老師提畫圖的工具，若拄著日頭傷大抑是落雨，林老師攏會替張老師攑雨傘，予張老師會當安心畫圖。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>後來，張老師專攻人物畫，嘛替林老師畫過。彼是一張畫坐<span lang='EN-US'>leh</span>的圖，小可仔歪歪坐<span lang='EN-US'>leh</span>的姿勢。白色的旗袍摻藍色的花，顯示出白泡泡的皮膚，大才閣有感情的眼神，是張老師真濟作品內底上活潑、上好的作品。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>但是，張老師干焦替林老師畫過這幅圖。這是真無正常的。張老師雖然有真濟</span><u><span style='font-family:Taigi Unicode' lang='EN-US'>bô-ti</span><span style='font-family:Taigi Unicode' lang='EN-US'>̍</span><span style='font-family:Taigi Unicode' lang='EN-US'>k-j</span><span style='font-family:Taigi Unicode' lang='EN-US'>î</span></u><span style='font-family:標楷體'><u>，</u>煞從來毋捌干焦只有畫一幅圖的情形。而且林老師的這幅圖畫像，嘛是張老師的畫內底上好的。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>王立平嘛毋知影真正的原因。是毋是</span><font face='Segoe UI, sans-serif'>in</font><span style='font-family:標楷體'>進前有啥約定。一的畫家替厝內的人畫圖嘛是真平常的代誌，敢會有啥顧慮。當然，對家己的查某人嘛應該是仝款的。只是伊真了解張老師的脾氣，只要請</span><u><span style='font-family:Taigi Unicode' lang='EN-US'>bô-ti</span><span style='font-family:Taigi Unicode' lang='EN-US'>̍</span><span style='font-family:Taigi Unicode' lang='EN-US'>k-j</span><span style='font-family:Taigi Unicode' lang='EN-US'>î</span></u><span style='font-family:標楷體'>了後</span><span style='font-family:標楷體'>，就會想盡辦法叫伊<span style='background-color:rgb(255,0,255)'>甲</span>衫褪落來。佇這點，職業</span><u><span style='font-family:Taigi Unicode' lang='EN-US'>bô-ti</span><span style='font-family:Taigi Unicode' lang='EN-US'>̍</span><span style='font-family:Taigi Unicode' lang='EN-US'>k-j</span><span style='font-family:Taigi Unicode' lang='EN-US'>î</span></u><span style='font-family:標楷體'>佮一般查某是應該無仝的</span><span style='font-family:標楷體'>。林老師拒絕張老師，是毋是嘛是因為按呢？</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>林老師的彼幅圖，王立平嘛毋知影看過偌濟擺矣。伊嘛真佮意彼幅圖。予伊上感動的是她的表情。喙角微微仔笑，有一種神祕的感覺，煞佮蒙娜麗莎彼種是無仝款的。伊彼面上的表情，講是笑容不如講是一種無奈所表現出來的淒涼。閣較了徹來講，是一種決心，認同孤單的無奈。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>伊實在毋敢相信這是張老師的畫。如果這嘛是張老師的畫，問題應該出佇</span><span style='font-family:Taigi Unicode' lang='EN-US'>bô-ti</span><span style='font-family:Taigi Unicode' lang='EN-US'>̍</span><span style='font-family:Taigi Unicode' lang='EN-US'>k-j</span><span style='font-family:Taigi Unicode' lang='EN-US'>î</span><span style='font-family:標楷體'>，毋是佇畫家。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>王立平就捌想過，若欲畫人物畫就應該愛畫這種的。如果張老師無畫出這幅圖，伊嘛實在毋捌愛對張老師的作品表示不滿。因為這幅圖，為伊設一個目標。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>本來，伊就有一種期待，張老師閣再畫林老師的時陣，伊會當做伙畫一張。張老師既然無做到，伊當然嘛無法度實現矣。伊嘛捌想過，家己向林老師講，煞閣講袂出來。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>這時陣，佇不知不覺中，林老師佮張老師嘛漸漸疏遠矣。佇王立平的感覺中，是林老師刁工佮張老師疏遠，張老師嘛無去留伊。這是因為伊驚伊要求伊予伊畫圖，抑是另外有大家毋知的代誌？</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>凡勢是為著做閣較徹底，林老師閣將老師的頭路辭掉。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>林老師和張老師分手了後，張老師竟然將林老師的彼幅圖賣掉。王立平真生氣，嘛真傷心。</span><span style='font-family:標楷體'>為什麼？是因為想欲共伊放袂記得抑是另外有原因？</span><span style='font-family:標楷體'>凡勢是因為張老師毋敢提其他的作品來佮這幅圖比，驚會因為按呢失去自信，抑是伊已經無將重點囥佇這頂懸？</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>聽講，林老師的彼幅圖，是一個大企業家用真懸的價數買去的。這馬的畫圖市場是用作品的價數來評論畫家的身價。畫家為著提懸家己的價值，就需要將作品的價數提懸，毋管是毋是賣的出去。對張老師來講，這幅圖的價數，毋若決定張老師的身價，嘛決定伊其他的作品的價數矣。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>聽講，張老師本來替林老師畫圖的時陣，是欲將畫送予伊。伊講暫時先囥佇伊遐，無提走。伊離開伊的時陣，嘛無表示欲離開伊的意思，所以兩個人攏無提起彼幅圖。</span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>張老師欲賣彼幅圖進前，事先無問林老師的意見，事後嘛無得著伊的承認。這是王立平上不滿的所在。</span></font></p>

<p style='text-align:left'><font color='#000000'><font size='3'><span style='font-family:標楷體' lang='EN-US'>    </span><span style='font-family:標楷體'>伊本來嘛拍算將畫賣掉的代誌講予林老師聽。因為伊的病真嚴重，伊就毋敢提出來講矣。</span></font><span style='font-family:標楷體;text-align:center;line-height:1.6'><font size='3'>但是伊嘛驚其他的人會共伊講。凡勢袂。除了伊，佮張老師有關聯的人，無啥人去看伊矣。</font></span></font></p>

<p style='text-align:left'><font size='3' color='#000000'><span style='font-family:標楷體' lang='EN-US'>    </span><span style='font-family:標楷體'>林老師雖然比較早閣較瘦，王立平猶是一直想欲畫她。伊的韻味猶閣佇咧。凡勢是驚這種韻味若無去，伊的期待就閣較迫切，嘛閣較著急。伊猶是堅持彼種想法，達文西雖然是天才，但是若無蒙娜麗莎，凡勢就無達文西。伊捌研究達文西的畫圖作品，其中真濟查某人的畫像，會當講是完全仝一個人的。</span></font></p>

<p style='text-align:left'><font color='#000000'><font size='3'><span style='font-family:標楷體' lang='EN-US'>    </span><span style='font-family:標楷體'>王立平講，伊想欲畫林老師，毋是想欲出名，嘛毋是想欲用一幅圖來提懸家己的身價。伊總是感覺，林老師確是是一個難得的素材。伊甚至按呢想，一幅圖的性命，是決定佇予人畫的人。專業的</span><span style='font-family:Taigi Unicode' lang='EN-US'>bô-ti</span><span style='font-family:Taigi Unicode' lang='EN-US'>̍</span><span style='font-family:Taigi Unicode' lang='EN-US'>k-j</span><span style='font-family:Taigi Unicode' lang='EN-US'>î</span><span style='font-family:標楷體'>，就欠彼種表現出性命的品質</span></font><span style='font-family:標楷體'><font size='3'>。</font></span></font></p><p style='text-align:left'><font color='#000000'><span style='font-family:標楷體'><font size='3'>--------------------------------------------------------------------------------------------------------------------------</font></span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>林老師的彼張圖，既然予大企業買去，就無法度定定予一般的人看著。聽講</span><span style='font-family:新細明體,serif'>，</span><span style='font-family:標楷體'>彼大企業家並毋是因為欣賞彼幅圖才買</span><span style='font-family:新細明體,serif'>，</span><span style='font-family:標楷體'>是因為彼有保值的理由。佇彼大企業家的心目中</span><span style='font-family:新細明體,serif'>，</span><span style='font-family:標楷體'>伊只是一个商品</span><span style='font-family:新細明體,serif'>，</span><span style='font-family:標楷體'>毋是一个藝術作品。凡勢彼幅圖</span><span style='font-family:新細明體,serif'>，</span><span style='font-family:標楷體'>永遠嘛攏閣看無矣。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>自從林老師佮張老師分手了後</span><span style='font-family:新細明體,serif'>，</span><span style='font-family:標楷體'>王立平抑是定定去共伊看。實際上</span><span style='font-family:新細明體,serif'>，</span><span style='font-family:標楷體'>自從張老師改變畫圖的風格了後</span><span style='font-family:新細明體,serif'>，</span><span style='font-family:標楷體'>伊顛倒較少去看張老師。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊去看林老師</span><span style='font-family:新細明體,serif'>，</span><span style='font-family:標楷體'>主要是欲去安慰伊。一開始</span><span style='font-family:新細明體,serif'>，</span><span style='font-family:標楷體'>伊猶閣毋知影伊破病</span><span style='font-family:新細明體,serif'>，</span><span style='font-family:標楷體'>只是感覺伊<span style='background-color:rgb(255,0,255)'>干</span>一工比一工閣較瘦。當然</span><span style='font-family:新細明體,serif'>，</span><span style='font-family:標楷體'>伊掠準<span lang='EN-US'>in </span>分手是感情的問題。凡勢破病嘛是因為感情的問題。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>當然</span><span style='font-family:新細明體,serif'>，</span><span style='font-family:標楷體'>佇伊的心肝內</span><span style='font-family:新細明體,serif'>，</span><span style='font-family:標楷體'>伊抑是想欲畫伊。伊知影伊無可能予伊畫</span><span style='font-family:新細明體,serif'>，</span><span style='font-family:標楷體'>但是伊抑是希望佮伊接觸</span><span style='font-family:新細明體,serif'>，</span><span style='font-family:標楷體'>會使了解一寡畫圖的奧妙。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>林老師的病完全無較好。一開始是佇咧厝內底養病</span><span style='font-family:新細明體,serif'>，</span><span style='font-family:標楷體'>這馬已經蹛去到病院</span><span style='font-family:新細明體,serif'>，</span><span style='font-family:標楷體'><span style='background-color:rgb(255,0,255)'>由</span>伊的小妹林素英來照顧伊。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>聽講林老師是得著癌症。伊毋敢確定。假使是癌症</span><span style='font-family:新細明體,serif'>，</span><span style='font-family:標楷體'>會是啥物癌？對林老師佮<span lang='EN-US'>in </span>厝內底的人的彼款表情</span><span style='font-family:新細明體,serif'>，</span><span style='font-family:標楷體'>一定是查某人病彼類的。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>林老師一直瘦落去。伊的年紀嘛不過二十五、六歲仔</span><span style='font-family:新細明體,serif'>，</span><span style='font-family:標楷體'>但是看起來親像已經有三十歲以上的模樣矣。但是伊的彼種氣質</span><span style='font-family:新細明體,serif'>，</span><span style='font-family:標楷體'>嘛就是張老師捌畫過的彼種氣質猶原存在。伊有信心會當畫了比張老師閣較好。但是</span><span style='font-family:新細明體,serif'>，</span><span style='font-family:標楷體'>伊嘛會驚這種氣質會綴著伊的病來消失去。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊的心願干焦是想欲畫伊的面抑是畫伊坐咧的頂身。伊定定到厝了後</span><span style='font-family:新細明體,serif'>，</span><span style='font-family:標楷體'>攏是憑印象來畫。但是伊攏無法度畫成功。因為伊總是感覺<span style='background-color:rgb(255,0,255)'>干焦</span>有欠啥。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>張老師將林老師的圖賣掉是毋是嘛是因為按呢？袂當畫</span><span style='font-family:標楷體'>褪腹裼的圖就袂當講是完整？</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>對王立平來講</span><span style='font-family:新細明體,serif'>，</span><span style='font-family:標楷體'>伊認為上不應該的就是張老師一直無去看林老師</span><span style='font-family:新細明體,serif'>，</span><span style='font-family:標楷體'>連伊蹛院嘛仝款</span><span style='font-family:新細明體,serif'>，</span><span style='font-family:標楷體'>聽講張老師真無閒咧佮大人物畫圖。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>佇半個月進前</span><span style='font-family:新細明體,serif'>，</span><span style='font-family:標楷體'>王立平捌去看過林老師。彼時陣</span><span style='font-family:新細明體,serif'>，</span><span style='font-family:標楷體'>伊無這馬遮爾瘦。伊穿一領藍色的睏衫是遐爾仔迷人。彼領衫的色水佮張老師所畫的真仝款</span><span style='font-family:新細明體,serif'>，</span><span style='font-family:標楷體'>但是目前的彼个表情抑是無法度佮張老師的圖相比。</span></font></p><p style='text-align:left;text-indent:24pt'><span style='font-family:標楷體'><font size='3' color='#000000'>「林老師，我是毋是會當替你畫一張圖？」</font></span></p><p style='text-align:left;text-indent:24pt'><font size='3' color='#000000'><span style='font-family:標楷體'>伊無應該提出這種要求。毋過伊</span><span style='font-family:標楷體'>忍袂牢。林老師唯一的一幅圖已經予張老師賣掉矣</span><span style='font-family:新細明體,serif'>，</span><span style='font-family:標楷體'>而且伊感覺家己的病袂好矣</span><span style='font-family:新細明體,serif'>，</span><span style='font-family:標楷體'>嘛得欲死矣。伊<span style='background-color:rgb(255,0,255)'>干</span>真正無願意留一寡物件落來？</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>林老師無回答伊。伊只是將目睭擘金金</span><span style='font-family:新細明體,serif'>，</span><span style='font-family:標楷體'>一直共伊看</span><span style='font-family:新細明體,serif'>，</span><span style='font-family:標楷體'>干焦想欲共伊看透透。伊的面規个紅起來。伊對林老師的目睭內干焦會當看著</span><span style='font-family:新細明體,serif'>，</span><span style='font-family:標楷體'>伊認為遮的日子以來伊接近伊的目的干焦是想欲畫伊。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊的目色真利</span><span style='font-family:新細明體,serif'>，</span><span style='font-family:標楷體'>予人感覺真驚。凡勢林老師佮其他的</span><span style='font-family:Taigi Unicode' lang='EN-US'><u>bô-ti̍k-j</u>î
</span><span style='font-family:標楷體'>無仝的所在就是伊有一蕊會當看破別人的心的目睭</span><span style='font-family:標楷體'>。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>七</span><span style='font-family:標楷體'>、</span><span style='font-family:標楷體'>八工前</span><span style='font-family:新細明體,serif'>，</span><span style='font-family:標楷體'>伊閣去看伊</span><span style='font-family:標楷體'>。</span><span style='font-family:標楷體'>伊知影伊是無機會畫伊矣</span><span style='font-family:標楷體'>。</span><span style='font-family:標楷體'>但是伊抑是去看伊</span><span style='font-family:標楷體'>。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>逐擺</span><span style='font-family:新細明體,serif'>，</span><span style='font-family:標楷體'>伊去看伊</span><span style='font-family:新細明體,serif'>，</span><span style='font-family:標楷體'>伊</span><span style='font-family:標楷體'>總是叫伊先佇外口等</span><span style='font-family:新細明體,serif'>，</span><span style='font-family:標楷體'>叫林素英共伊的衫整理好才予伊入去</span><span style='font-family:標楷體'>。</span><span style='font-family:標楷體'>彼擺</span><span style='font-family:新細明體,serif'>，</span><span style='font-family:標楷體'>素英可能去買藥仔無佇內底</span><span style='font-family:標楷體'>。</span><span style='font-family:標楷體'>伊入去的時陣</span><span style='font-family:新細明體,serif'>，</span><span style='font-family:標楷體'>看著伊的手猶閣咧吊大筒</span><span style='font-family:標楷體'>。</span><span style='font-family:標楷體'>伊的手遐爾瘦</span><span style='font-family:新細明體,serif'>，</span><span style='font-family:標楷體'>沿咧血筋的所在</span><span style='font-family:新細明體,serif'>，</span><span style='font-family:標楷體'>有一个一个注射的痕跡</span><span style='font-family:標楷體'>。</span></font></p><p style='text-align:left;text-indent:24pt'><span style='font-family:標楷體'><font size='3' color='#000000'>「林老師，我來矣。」王立平徛到眠床邊去。</font></span></p><p style='text-align:left;text-indent:24pt'><font size='3' color='#000000'><span style='font-family:標楷體'>林老師連共目睭擘金攏真食力。伊的額頭頂面有一點仔汗。應該是真疼的關係</span><span style='font-family:新細明體,serif'>，</span><span style='font-family:標楷體'>伊輕輕仔咬著伊的喙唇。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>棉被滑落來一屑仔</span><span style='font-family:新細明體,serif'>，</span><span style='font-family:標楷體'>會當看著伊的頷領。伊提<span style='background-color:rgb(255,0,255)'>乾</span>的面巾輕輕仔拭伊的頭額</span><span style='font-family:新細明體,serif'>，</span><span style='font-family:標楷體'>然後想欲共棉被搝起來。就佇彼咧時陣</span><span style='font-family:新細明體,serif'>，</span><span style='font-family:標楷體'>林老師雄雄將手伸出來</span><span style='font-family:新細明體,serif'>，</span><span style='font-family:標楷體'>將被搝<span style='background-color:rgb(255,0,255)'>緊緊</span>。伊手伸出來的時陣</span><span style='font-family:新細明體,serif'>，</span><span style='font-family:標楷體'>將吊大筒的射針攏用落去矣。血對針空流出來</span><span style='font-family:新細明體,serif'>，</span><span style='font-family:標楷體'>伊用手指頭仔共針空揤咧。
伊實在想無</span><span style='font-family:新細明體,serif'>，</span><span style='font-family:標楷體'>一个按呢的病人哪會閣遮爾有力。伊是按怎會有這種動作？敢是驚？那按呢是驚啥？伊知影遐是因為伊誤會。但是是誤會啥？</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊揤鈴仔叫護士來替伊共針閣用好。彼時陣</span><span style='font-family:新細明體,serif'>，</span><span style='font-family:標楷體'>伊捌想過無欲閣去看伊。毋過後來閣感覺袂當按呢。林老師是一个病人</span><span style='font-family:新細明體,serif'>，</span><span style='font-family:標楷體'>袂當用普通人的標準來看伊。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>王立平紮畫圖的工具來到病院。林老師已經答應伊替伊畫圖矣。不管是遺像抑是啥物</span><span style='font-family:新細明體,serif'>，</span><span style='font-family:標楷體'>伊攏真願意畫。至少伊知影這是連張老師嘛做袂到的。</span></font></p><p style='text-align:left;text-indent:24pt'><span style='font-family:標楷體'><font size='3' color='#000000'>林老師的病房干焦蹛伊家己一个人。</font></span></p><p style='text-align:left;text-indent:24pt'><font size='3' color='#000000'><span style='font-family:標楷體'>伊輕輕仔挵病房的門</span><span style='font-family:新細明體,serif'>，</span><span style='font-family:標楷體'>來開門的是林素英，素英看著伊，嘛看著囥佇伊肩胛頭面頂的畫圖工具</span><span style='font-family:新細明體,serif'>，</span><span style='font-family:標楷體'>目睭內表現出懷疑的眼神</span><span style='font-family:新細明體,serif'>，</span><span style='font-family:標楷體'>看伊一下就出去矣。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>林素月老師一个人倒佇眠床頂</span><span style='font-family:新細明體,serif'>，</span><span style='font-family:標楷體'>白色的棉被對頷頸蓋到跤。舒被佮枕頭嘛攏是白色的。病床的頂半面</span><span style='font-family:新細明體,serif'>，</span><span style='font-family:標楷體'>已經提懸起來。林老師的面比頂擺看著的閣較瘦</span><span style='font-family:新細明體,serif'>，</span><span style='font-family:標楷體'>目睭邊發烏。以早</span><span style='font-family:新細明體,serif'>，</span><span style='font-family:標楷體'>彼種尖利的眼神</span><span style='font-family:新細明體,serif'>，</span><span style='font-family:標楷體'>干焦已經消失矣。伊的烏頭鬃囥佇白色的枕頭頂</span><span style='font-family:新細明體,serif'>，</span><span style='font-family:標楷體'>予伊的面看起來閣較瘦。病房內底無任何裝潢</span><span style='font-family:新細明體,serif'>，</span><span style='font-family:標楷體'>除了床頭頂有一寡溫罐佮藥罐仔遮的物件</span><span style='font-family:新細明體,serif'>，</span><span style='font-family:標楷體'>但是這對伊並無重要。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊共畫架仔囥好</span><span style='font-family:新細明體,serif'>，</span><span style='font-family:標楷體'>將畫布囥去哩</span><span style='font-family:新細明體,serif'>，</span><span style='font-family:標楷體'>共畫圖的物件提出來。伊干焦紮一張十號的畫布來。以前</span><span style='font-family:新細明體,serif'>，</span><span style='font-family:標楷體'>伊頭一擺學油畫的時陣</span><span style='font-family:新細明體,serif'>，</span><span style='font-family:標楷體'>嘛是用十號的畫布。張老師講過</span><span style='font-family:新細明體,serif'>，</span><span style='font-family:標楷體'>十號畫布上適合初學者。伊提筆徛到眠床邊，看著林老師。伊無任何的動作佮表情。敢講</span><span style='font-family:新細明體,serif'>，</span><span style='font-family:標楷體'>伊想欲畫的畫面攏已經消失去矣？</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「你共棉被提掉。」林老師的聲真虛</span><span style='font-family:新細明體,serif'>，</span><span style='font-family:標楷體'>煞是一種命令。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊無振動</span><span style='font-family:新細明體,serif'>，</span><span style='font-family:標楷體'>一直看林老師。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「共棉被提掉</span><span style='font-family:新細明體,serif'>，</span><span style='font-family:標楷體'>攏總提掉。」</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>這時陣</span><span style='font-family:新細明體,serif'>，</span><span style='font-family:標楷體'>伊干焦又閣看著彼種眼神。若無緊畫落來</span><span style='font-family:新細明體,serif'>，</span><span style='font-family:標楷體'>彼種眼神就會隨消失去</span><span style='font-family:新細明體,serif'>，</span><span style='font-family:標楷體'>親像海仝款深的眼神。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>王立平共筆囥落來</span><span style='font-family:新細明體,serif'>，</span><span style='font-family:標楷體'>輕輕仔伸手共棉被提走。林老師倒佇眠床頂</span><span style='font-family:新細明體,serif'>，</span><span style='font-family:標楷體'>頂身半</span><span style='font-family:新細明體,serif'>䖙</span><span style='font-family:標楷體'>倒</span><span style='font-family:標楷體'>佇提懸的眠床。伊規身軀攏無穿</span><span style='font-family:新細明體,serif'>，</span><span style='font-family:標楷體'>干焦有一支針插佇手面頂。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊一看</span><span style='font-family:新細明體,serif'>，</span><span style='font-family:標楷體'>規个人攏愣去。伊實在無了解林老師。為啥物咧？伊欲愛伊替伊畫</span><span style='font-family:標楷體'>褪腹裼的圖？彼是無可能的。但是這種情形是閣欲按怎講？</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊的手佮跤攏遮爾瘦</span><span style='font-family:新細明體,serif'>，</span><span style='font-family:標楷體'>所有的骨頭攏突出來矣。但是伊的胸坎有一片紅紅閣腫起來。伊閣看發現</span><span style='font-family:新細明體,serif'>，</span><span style='font-family:標楷體'>一爿的奶仔攏無矣。若會按呢？伊問伊家己。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊緊共目睭瞌瞌</span><span style='font-family:新細明體,serif'>，</span><span style='font-family:標楷體'>但是林老師的形影伊抑是無法度放袂記。伊知影矣。林老師是得著奶癌。一爿的奶仔可能是進前割掉的。另外彼爿的是新的抑是舊的。有人將奶癌分做幾若期</span><span style='font-family:新細明體,serif'>，</span><span style='font-family:標楷體'>這應該是第幾期矣？</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>不管伊臆了是著抑是毋著</span><span style='font-family:新細明體,serif'>，</span><span style='font-family:標楷體'>林老師的病比伊想的閣較嚴重矣。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊既然捌開一擺刀</span><span style='font-family:新細明體,serif'>，</span><span style='font-family:標楷體'>是按怎無欲閣開一擺？是因為袂用閣開刀？伊<span style='background-color:rgb(255,0,255)'>干焦</span>嘛知影伊為啥物欲離開張老師矣。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>著病毋是做毋著代誌。但是林老師煞愛離開張老師。伊是驚拖累張老師</span><span style='font-family:新細明體,serif'>，</span><span style='font-family:標楷體'>驚張老師是一个畫家</span><span style='font-family:新細明體,serif'>，</span><span style='font-family:標楷體'>無法度接受破病的身軀。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>但是</span><span style='font-family:新細明體,serif'>，</span><span style='font-family:標楷體'>伊是按怎會予家己來畫伊？是毋是頂擺的誤會造成的？伊想欲替伊蓋棉被煞予伊掠準伊想欲去搝開伊的胸坎。</span></font></p><div style='text-align:left'><font size='3' color='#000000'><span style='text-indent:24pt;line-height:1.6;font-family:標楷體'>伊為啥物會有彼種誤會？是毋是以早佮張老師嘛有仝款的經驗？彼時陣</span><span style='text-indent:24pt;line-height:1.6;font-family:新細明體,serif'>，</span><span style='text-indent:24pt;line-height:1.6;font-family:標楷體'>伊有這種受著侮辱的感覺。伊捌想過將伊的衫褪掉親像這馬按呢。無毋著</span><span style='text-indent:24pt;line-height:1.6;font-family:新細明體,serif'>，</span><span style='text-indent:24pt;line-height:1.6;font-family:標楷體'>伊確實是想欲畫伊</span><span style='text-indent:24pt;line-height:1.6;font-family:新細明體,serif'>，</span><span style='text-indent:24pt;line-height:1.6;font-family:標楷體'>但是伊無應該按呢誤會伊。伊無按呢做</span><span style='text-indent:24pt;line-height:1.6;font-family:新細明體,serif'>，</span><span style='text-indent:24pt;line-height:1.6;font-family:標楷體'>伊煞做矣。這著叫做誤會的結果？</span></font></div><span style='font-family:標楷體' lang='EN-US'><div style='text-align:left'><font size='3' color='#000000'><span style='text-indent:24pt;line-height:1.6' lang='EN-US'>    </span><span style='text-indent:24pt;line-height:1.6'>伊閣再共目睭擘開，戇戇共伊看大約有五分鐘遐爾久。凡勢閣較久。伊只是戇戇仔看，完全無法度閣繼續畫落去。伊捌想過欲畫這个查某。伊干焦有一个小小的願望，畫一張伊的面佮一幅坐咧的圖。毋過這馬，伊規个人攏褪光光予伊矣。伊無法度畫。伊想去張老師的彼句話，欲畫查某人就愛畫無穿衫的。毋過這馬，伊看著伊規个身軀抑是無法度畫。假使這馬是張老師，伊敢有法度畫？</span></font></div></span><p style='text-align:left;text-indent:24pt'><span style='font-family:標楷體'><font size='3' color='#000000'>「會寒無？」</font></span></p><p style='text-align:left;text-indent:24pt'><span style='font-family:標楷體'><font size='3' color='#000000'>伊沓沓仔搖頭。</font></span></p><p style='text-align:left;text-indent:24pt'><span style='font-family:標楷體'><font size='3' color='#000000'>伊提棉被輕輕仔替伊蓋，蓋到頷頸仔閣輕輕仔揤一下。</font></span></p><p style='text-align:left;text-indent:24pt'><span style='font-family:標楷體'><font size='3' color='#000000'>「你無欲畫矣？」伊的聲音抑是真虛，而且有淡薄仔梢聲，是毋是伊的病已經到伊的嚨喉矣。</font></span></p><p style='text-align:left;text-indent:24pt'><span style='font-family:標楷體'><font size='3' color='#000000'>「林老師，失禮。」</font></span></p><p style='text-align:left;text-indent:24pt'><font size='3' color='#000000'><span style='font-family:標楷體'>林老師目睭 </span><font face='新細明體-ExtB, serif'>nih </font><span style='font-family:標楷體'>二、三下，掠伊金金看，目屎佇咧目睭內踅來踅去。</span></font></p><p style='text-align:left;text-indent:24pt'><span style='font-family:標楷體'><font size='3' color='#000000'>「我本來只是想欲畫你ê面。」</font></span></p><p style='text-align:left;text-indent:24pt'><span style='font-family:標楷體'><font size='3' color='#000000'>「你，你會當畫較濟咧……」</font></span></p><p style='text-align:left;text-indent:24pt'><span style='font-family:標楷體'><font size='3' color='#000000'>「林老師，你講話傷忝，莫閣講矣。」</font></span></p><p style='text-align:left;text-indent:24pt'><span style='font-family:標楷體'><font size='3' color='#000000'>伊若講若替伊拭伊的目箍。伊的額頭震動一下。</font></span></p><p style='text-align:left;text-indent:24pt'><span style='font-family:標楷體'><font size='3' color='#000000'>「疼？」</font></span></p><p style='text-align:left;text-indent:24pt'><font size='3' color='#000000'><span style='font-family:標楷體'>伊 nih </span><span style='font-family:新細明體-ExtB,serif'>目睭</span><span style='font-family:標楷體'>，輕輕仔tím頭</span><span style='font-family:標楷體'>。伊知影，伊毋是一个真簡單會透露感情的查某人。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊閣共棉被輕輕仔搝開，現出胸坎。紅閣腫的皮膚繃真絚。彼是致身病，彼是死亡。實際上，頭拄仔看著伊規身軀無穿，四肢展開，毋就是欲放棄一切？假使今仔日，伊有啥物主題，這就是主題。伊想欲伸手煞閣伸轉來。伊驚呢？伊應該驚呢？伊是咧驚啥物？這馬</span><span style='font-family:新細明體,serif'>，</span><span style='font-family:標楷體'>伊<span style='background-color:rgb(255,0,255)'>干焦</span>對伊已經無啥物通好暗蓋的矣。遐毋但干焦指身軀頂的。伊伸手輕輕仔摸伊紅佮腫的部位。彼嘛算是查某人上重要的部位。伊感覺佇這个時陣的接觸</span><span style='font-family:新細明體,serif'>，</span><span style='font-family:標楷體'>所有的世俗攏已經完全無矣。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>若毋是因為這種病</span><span style='font-family:新細明體,serif'>，</span><span style='font-family:標楷體'>今仔日伊應該是張老師的家後矣。張老師敢會知影伊這馬已經病甲按呢？</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「素月」。伊輕輕仔共伊叫一聲</span><span style='font-family:新細明體,serif'>，</span><span style='font-family:標楷體'><span style='background-color:rgb(255,0,255)'>干焦</span>有淡薄仔無相信家己的耳孔。伊是頭一擺按呢共伊叫</span><span style='font-family:新細明體,serif'>，</span><span style='font-family:標楷體'>較早張老師就是按呢叫伊的。伊感覺家己的聲音有一寡無自然</span><span style='font-family:新細明體,serif'>，</span><span style='font-family:標楷體'>但是伊抑是叫出來矣。</span></font></p><p style='text-align:left;text-indent:24pt'><span style='font-family:標楷體'><font size='3' color='#000000'>林素月目睭擘金金共伊看。伊<span style='background-color:rgb(255,0,255)'>干焦</span>比伊閣較驚惶。伊的目睭<span style='background-color:rgb(255,0,255)'>干焦</span>佇咧揣物件。伊是毋是掠準是張老師共伊叫。敢講<u>伊嘛想去張老師矣</u>？</font></span></p><p style='text-align:left;text-indent:24pt'><font size='3' color='#000000'><span style='font-family:標楷體'>「素月</span><span style='font-family:新細明體,serif'>，</span><span style='font-family:標楷體'>是我</span><span style='font-family:新細明體,serif'>，</span><span style='font-family:標楷體'>你敢願意嫁予我？」</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「你</span><span style='font-family:新細明體,serif'>，</span><span style='font-family:標楷體'>你毋是來共我畫圖的<span lang='EN-US'>……</span>」</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「我會當畫</span><span style='font-family:新細明體,serif'>，</span><span style='font-family:標楷體'>但是無一定愛這馬畫。我想欲畫</span><span style='font-family:新細明體,serif'>，</span><span style='font-family:標楷體'>啥物時陣攏會當畫。」伊<span style='background-color:rgb(255,0,255)'>干焦</span>已經會當掌握著啥物矣。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「你知影</span><span style='font-family:新細明體,serif'>，</span><span style='font-family:標楷體'>我是無啥物好畫的矣。」</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「素月</span><span style='font-family:新細明體,serif'>，</span><span style='font-family:標楷體'>你願意嫁予我無？」伊知影素月的抑是真清醒的。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>林素月無回答伊</span><span style='font-family:新細明體,serif'>，</span><span style='font-family:標楷體'>只是閣</span><font face='新細明體-ExtB, serif'> nih </font><span style='font-family:標楷體'>目睭共伊看</span><span style='font-family:新細明體,serif'>，</span><span style='font-family:標楷體'>有半分鐘遐爾久</span><span style='font-family:新細明體,serif'>，</span><span style='font-family:標楷體'>了後 </span><font face='新細明體-ExtB, serif'>nih </font><span style='font-family:標楷體'>目睭</span><span style='font-family:新細明體,serif'>，</span><span style='font-family:標楷體'>越頭向門外。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「你愛我叫素英入來？」</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊閣輕輕仔<span lang='EN-US'>t</span>í<span lang='EN-US'>m</span>頭</span><span style='font-family:新細明體,serif'>，</span><span style='font-family:標楷體'>伊順勢閣共被蓋好。這時陣</span><span style='font-family:新細明體,serif'>，</span><span style='font-family:標楷體'>伊干焦看著伊的喙角有一屑仔笑容。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>林素英入來</span><span style='font-family:新細明體,serif'>，</span><span style='font-family:標楷體'>共病人自頭到尾看一擺</span><span style='font-family:新細明體,serif'>，</span><span style='font-family:標楷體'>然後看向畫布。畫布抑是啥物攏無。</span></font></p><p style='text-align:left;text-indent:24pt'><span style='font-family:標楷體'><font size='3' color='#000000'>「你為啥物無畫？」</font></span></p><p style='text-align:left;text-indent:24pt'><font size='3' color='#000000'><span style='font-family:標楷體'>「我以後畫。」伊講</span><span style='font-family:新細明體,serif'>，</span><span style='font-family:標楷體'>然後越向林素月：「素月</span><span style='font-family:新細明體,serif'>，</span><span style='font-family:標楷體'>你敢肯嫁予我？」</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「你</span><span style='font-family:新細明體,serif'>，</span><span style='font-family:標楷體'>你講啥？」素英輕輕叫。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「你</span><span style='font-family:新細明體,serif'>，</span><span style='font-family:標楷體'>你講毋著矣呢</span><span style='font-family:新細明體,serif'>，</span><span style='font-family:標楷體'>你講的是素英呢？」</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「毋是</span><span style='font-family:新細明體,serif'>，</span><span style='font-family:標楷體'>毋是素英。是你素月，我愛的是你素月。」</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>伊知影目前佮素英無任何的感情</span><span style='font-family:新細明體,serif'>，</span><span style='font-family:標楷體'>未來會按怎嘛完全毋知。對伊來講</span><span style='font-family:新細明體,serif'>，</span><span style='font-family:標楷體'>目前上重要的就是共素月安葬。這件代誌若無失誤應該是由張老師來做的。當然</span><span style='font-family:新細明體,serif'>，</span><span style='font-family:標楷體'>素月就是毋答應伊</span><span style='font-family:新細明體,serif'>，</span><span style='font-family:標楷體'>伊仝款會當安葬伊。但是</span><span style='font-family:新細明體,serif'>，</span><span style='font-family:標楷體'>伊抑是希望伊會當答應。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「素英</span><span style='font-family:新細明體,serif'>，</span><span style='font-family:標楷體'>我若死矣</span><span style='font-family:新細明體,serif'>，</span><span style='font-family:標楷體'>你就共我燒掉。」素月一直看素英</span><span style='font-family:新細明體,serif'>，</span><span style='font-family:標楷體'><span style='background-color:rgb(255,0,255)'>干焦</span>毋敢越頭看伊。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>林素英先看阿姊</span><span style='font-family:新細明體,serif'>，</span><span style='font-family:標楷體'>然後越頭看王立平。伊一直共伊看</span><span style='font-family:新細明體,serif'>，</span><span style='font-family:標楷體'>伊從來無按呢看伊。野獸佇決定行動進前</span><span style='font-family:新細明體,serif'>，</span><span style='font-family:標楷體'>嘛是這種表情。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>雄雄</span><span style='font-family:新細明體,serif'>，</span><span style='font-family:標楷體'>林素英共身體越過去</span><span style='font-family:新細明體,serif'>，</span><span style='font-family:標楷體'>對壁櫥提出一領衫</span><span style='font-family:新細明體,serif'>，</span><span style='font-family:標楷體'>就是頂改伊看過的彼領淺藍色的睏衫。林素英共睏衫輕輕仔弄開</span><span style='font-family:新細明體,serif'>，</span><span style='font-family:標楷體'>一爿的手䘼已經用鉸刀鉸開</span><span style='font-family:新細明體,serif'>，</span><span style='font-family:標楷體'>對肩胛頭一直鉸到頷頸。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>「欲吊大筒</span><span style='font-family:新細明體,serif'>，</span><span style='font-family:標楷體'>若無鉸開就無法度褪落來。」素英真平靜的講。</span></font></p><p style='text-align:left;text-indent:24pt'><span style='font-family:標楷體'><font size='3' color='#000000'>「這馬欲按怎？」</font></span></p><p style='text-align:left;text-indent:24pt'><font size='3' color='#000000'><span style='font-family:標楷體'>「阿姊佮意伊</span><span style='font-family:新細明體,serif'>，</span><span style='font-family:標楷體'>我會閣替伊穿起來</span><span style='font-family:新細明體,serif'>，</span><span style='font-family:標楷體'>我嘛會替伊共衫縫好。」</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>王立平看著彼領睏衫</span><span style='font-family:新細明體,serif'>，</span><span style='font-family:標楷體'>已經無法度忍耐。目屎對面流落來。伊感覺真奇怪</span><span style='font-family:新細明體,serif'>，</span><span style='font-family:標楷體'>是按怎伊袂為人流目屎</span><span style='font-family:新細明體,serif'>，</span><span style='font-family:標楷體'>煞為著一領睏衫咧哭？毋是</span><span style='font-family:新細明體,serif'>，</span><span style='font-family:標楷體'>伊毋是按呢</span><span style='font-family:新細明體,serif'>，</span><span style='font-family:標楷體'>伊只是一時間無法度說明爾爾。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>林素英共睏衫囥佇眠床頂</span><span style='font-family:新細明體,serif'>，</span><span style='font-family:標楷體'>伸手搝阿姊的手</span><span style='font-family:新細明體,serif'>，</span><span style='font-family:標楷體'>囥佇王立平的手中。伊的目睭來有物件咧踅。</span></font></p><p style='text-align:left;text-indent:24pt'><font size='3' color='#000000'><span style='font-family:標楷體'>林素月的目睭</span><span style='font-family:新細明體,serif'>，</span><span style='font-family:標楷體'>對著家己的手</span><span style='font-family:新細明體,serif'>，</span><span style='font-family:標楷體'>慢慢仔看向王立平</span><span style='font-family:新細明體,serif'>，</span><span style='font-family:標楷體'>喙內底抑是一直咧踅踅唸。</span></font></p><p style='text-align:left'>









</p><p style='text-align:left;text-indent:24pt'><font size='3' color='#000000'><span style='font-family:標楷體'>「燒掉</span><span style='font-family:新細明體,serif'>，</span></font><span style='font-family:標楷體'><font size='3' color='#000000'>燒掉<span lang='EN-US'>……</span>」</font></span></p></div></div></td></tr></tbody></table></div></div><br /><small>Updated on <abbr class="updated" title="2013-07-04T00:26:56.158Z">&#19971;&#26376; 4, 2013</abbr> by <span class="author"><span class="vcard"><a class="fn" href="mailto:good8127@gmail.com">&#33883;&#24887;&#33465;</a></span></span> (<a href="history.html">Version <span class="sites:revision">16</span></a>)</small><br /><br /></div><hr /><div><b>Attachments (1)</b><br /><br /><div class="hentry attachment" id="https://sites.google.com/feeds/content/site/2013shoatai/3116484970275961408"><a class="entry-content entry-title" href="&#24107;&#29983;.pdf">&#24107;&#29983;.pdf</a> - on <abbr class="updated" title="2013-05-21T06:13:24.494Z">&#20116;&#26376; 21, 2013</abbr> by <span class="author"><span class="vcard"><a class="fn" href="mailto:good8127@gmail.com">&#33883;&#24887;&#33465;</a></span></span> (Version <span class="sites:revision">1</span>)</div></div></div></td></tr></table></body></html>