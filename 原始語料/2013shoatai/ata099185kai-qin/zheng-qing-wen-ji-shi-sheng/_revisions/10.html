<html><head><title>&#37165;&#28165;&#25991;&#38598;&#65293;&#24107;&#29983; (Version 10)</title></head><body><div class="hentry webpage" id="https://sites.google.com/feeds/content/site/2013shoatai/859084749569167278"><h3><span class="entry-title">&#37165;&#28165;&#25991;&#38598;&#65293;&#24107;&#29983;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><div style='text-align:center'><p align='center'><span style='font-size:20.0pt;font-family:標楷體'>老師佮學生</span></p><div style='text-align:left'><font color='#0000ff'><span style='line-height:1.6'><font size='3'><span>       </span></font></span><span style='font-family:標楷體;text-align:center;line-height:1.6'><font size='3'>「電話聲喨喨叫。」</font></span></font></div>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>王立平將電話攑起來聽，是林素英對病院內底敲來的，講林素月老師叫伊馬上過去，將畫圖的工具嘛做伙提去。</span></font></p>

<p style='text-align:left'><font size='3'><span style='color:rgb(0,0,255);font-family:標楷體' lang='EN-US'>    </span><span style='font-family:標楷體'><font color='#0000ff'>伊的心肝</font><span style='color:rgb(0,0,255)' lang='EN-US'>phih8-phok8
tsh</span><font color='#0000ff'>á</font><span style='color:rgb(0,0,255)' lang='EN-US'>inn</span><font color='#0000ff'>。彼是無可能的代誌，伊一直想欲畫一幅圖是林老師的畫像，她一直攏無答應。是毋是</font><font color='#ff0000'>她</font><font color='#0000ff'>的病情惡化，愛伊替</font><font color='#ff0000'>她</font><font color='#0000ff'>畫一張遺像？</font></span></font></p>

<p style='text-align:left'><font size='3'><span style='color:rgb(0,0,255);font-family:標楷體' lang='EN-US'>    </span><span style='font-family:標楷體'><font color='#0000ff'>林素月老師並無教過伊。她是伊離開高中以後，才入來這間高中教冊的。但是伊佮</font><font color='#ff0000'>她</font><font color='#0000ff'>佇進前就熟似矣。</font><font color='#ff0000'>她</font><font color='#0000ff'>以早是伊的美術老師的女朋友，在伊看起來，閣較親像是未婚妻。每一</font><font color='#ff0000'>個</font><font color='#0000ff'>人攏認為，</font></span><span style='color:rgb(0,0,255);font-family:標楷體' lang='EN-US'>in </span><span style='color:rgb(0,0,255);font-family:標楷體'>無理由無結婚。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>佇一般的高中內底，因為愛聯考的關係，美術課是予人疏忽的課程之一，除了少數的學生以外，大部份的人對美術完全無興趣。仝款的是，教美術的老師嘛無啥想法抑是野心。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>王立平自細漢就佮意畫圖，只是環境的關係，一直無機會接近，嘛毋敢下決心。伊會行這條路，會使完全講是受著張老師的欣賞佮鼓勵。嘛是因為張老師的關係，伊尊稱林素月老師。</span></font></p>

<p style='text-align:left'><font color='#0000ff'><font size='3'><span style='font-family:標楷體' lang='EN-US'>    </span><span style='font-family:標楷體'>張老師</span><font face='pmingliu, serif'>上gâu</font></font><span style='font-size:medium;line-height:1.6;font-family:標楷體'>的是畫人物。佇台灣，專心咧畫人物畫的人並無濟。張老師上佮意畫查某人。有徛<span lang='EN-US'>leh</span>的、坐<span lang='EN-US'>leh</span>的、倒<span lang='EN-US'>leh</span>的，有穿衫的，嘛有褪腹裼的。各種年齡的人物伊攏有<span lang='EN-US'>leh</span>畫，有時仔嘛會佇野外畫，但是大部分的時間是佇畫圖的工作室內底做工課。伊定定請</span><span style='font-size:medium;line-height:1.6' lang='EN-US'> bô-ti̍k- jî </span><span style='font-size:medium;line-height:1.6;font-family:標楷體'>去伊的工作室予伊畫圖。佇台灣有能力請著各種</span><span style='font-size:medium;line-height:1.6' lang='EN-US'>bô-ti̍k- jî</span><span style='font-size:medium;line-height:1.6;font-family:標楷體' lang='EN-US'> </span><span style='font-size:medium;line-height:1.6;font-family:標楷體'>的畫家無算濟。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>張老師佮意畫圖，嘛佮意啉酒，就親像李白佮意作詩嘛佮意啉酒按呢，所以就像有人叫李白為詩仙按呢，叫張老師畫仙。實際上，伊嘛有淡薄仔像仙，因為伊已經留了長長的嘴鬚，風吹來就飄<span lang='EN-US'>ah</span>飄，真正親像仙。聽講，張老師畫</span><span style='font-family:標楷體'>褪腹裼的身軀的時陣，若無啉酒就毋敢攑筆畫。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>王立平<span lang='EN-US'>tu</span>è張老師學畫圖，同窗攏笑伊<span lang='EN-US'>tu</span>è張老師毋是真正欲畫圖，是想欲去伊的畫室看查某人褪腹澈無穿衫。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>事實上，這種講法非常冤枉。伊佇高中畢業進前，張老師就無允准過伊畫褪腹裼的圖。自這點來講，張老師猶是真守分寸的。</span></font></p>

<p style='text-align:left'><font size='3' color='#0000ff'><span style='font-family:標楷體' lang='EN-US'>    </span><span style='font-family:標楷體'>王立平對高中畢業了後，順利考著大學的美術系，這馬已經是大學四年的學生矣。目前，伊除了學校內底的功課以外，有時仔嘛會去張老師的畫室去畫圖。因為，伊這馬猶無能力會當請</span><span lang='EN-US'>bô-ti̍k- jî </span><span style='font-family:新細明體,serif'>，<br/><br/>-----------------------------------------------------------------------------------------------------------------------------------------------------------------------------------------------------</span></font></p><p style='text-align:left'><font size='3'><span style='text-align:center;line-height:1.6;font-family:標楷體;color:rgb(31,73,125)'>而且</span><span style='text-align:center;line-height:1.6;font-family:新細明體,serif;color:rgb(31,73,125)'>，</span><span style='text-align:center;line-height:1.6;font-family:標楷體;color:rgb(31,73,125)'>以目前來講</span><span style='text-align:center;line-height:1.6;font-family:新細明體,serif;color:rgb(31,73,125)'>，</span><span style='text-align:center;line-height:1.6;font-family:標楷體;color:rgb(31,73,125)'>佇人物畫這方面較有成就的</span><span style='text-align:center;line-height:1.6;font-family:新細明體,serif;color:rgb(31,73,125)'>，</span><span style='text-align:center;line-height:1.6;font-family:標楷體;color:rgb(31,73,125)'>就是張老師遮的人。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>伊知影</span><span style='font-family:新細明體,serif;color:#1f497d'>，</span><span style='font-family:標楷體;color:#1f497d'>若毋是張老師，家己恐驚袂行人物畫這條路。毋過最近這一年以來，伊漸漸對張老師的作品感覺著不滿。敢是張老師的作品有改變？抑是伊家己的眼光變懸矣？伊總是感覺張老師的作品干焦減啥？伊總是感覺，遐的查某人一直咧換</span><span style='font-family:新細明體,serif;color:#1f497d'>，</span><span style='font-family:標楷體;color:#1f497d'>衫佮姿勢嘛換矣</span><span style='font-family:新細明體,serif;color:#1f497d'>，</span><span style='font-family:標楷體;color:#1f497d'>但是本質煞完全看袂出真大的變化。伊感覺張老師已經拄著困難</span><span style='font-family:新細明體,serif;color:#1f497d'>，</span><span style='font-family:標楷體;color:#1f497d'>完全無法度進步。佇張老師的畫頂面已經看袂著氣質嘛看袂著神韻矣。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>張老師的作品上大的特色就是真成，成佮親像翕相仝款。因為按呢，伊畫的圖賣甲真好。要求伊畫圖的大人物佮有名的人愈來愈濟，伊已經無法度管其他的代誌。張老師的人物畫的特色，應該是查某人褪腹裼的圖，但是因為對方的要求，伊已經漸漸變做形像的畫家矣。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>佇王立平熟似張老師進前，林老師就已經是張老師的女朋友。聽講，張老師佮林老師攏是對南部到台北來讀冊，厝內攏袂䆀，是朋友介紹熟似的。伊干焦無聽過 </span><font face='Segoe UI, sans-serif' color='#483015'>in</font><span style='font-family:標楷體;color:#1f497d'>已經訂婚，但是彼毋是真重要。伊熟似張老師彼段時間，張老師閣定定去野外寫生，彼時陣張老師佮林老師就干焦形佮影，張老師行到佗位，林老師就對到佗位。林老師雖然袂曉畫圖，煞會替張老師提畫圖的工具，若拄著日頭傷大抑是落雨，林老師攏會替張老師攑雨傘，予張老師會當安心畫圖。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>後來，張老師專攻人物畫，嘛替林老師畫過。彼是一張畫坐<span lang='EN-US'>leh</span>的圖，小可仔歪歪坐<span lang='EN-US'>leh</span>的姿勢。白色的旗袍摻藍色的花，顯示出白泡泡的皮膚，大才閣有感情的眼神，是張老師真濟作品內底上活潑、上好的作品。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>但是，張老師干焦替林老師畫過這幅圖。這是真無正常的。張老師雖然有真濟</span><span style='font-family:Taigi Unicode;color:#1f497d' lang='EN-US'>bô-ti</span><span style='font-family:Taigi Unicode;color:#1f497d' lang='EN-US'>̍</span><span style='font-family:Taigi Unicode;color:#1f497d' lang='EN-US'>k-j</span><span style='font-family:Taigi Unicode;color:#1f497d' lang='EN-US'>î</span><span style='font-family:標楷體;color:#1f497d'>，煞從來毋捌干焦只有畫一幅圖的情形。而且林老師的這幅圖畫像，嘛是張老師的畫內底上好的。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>王立平嘛毋知影真正的原因。是毋是</span><font face='Segoe UI, sans-serif' color='#483015'>in</font><span style='font-family:標楷體;color:#1f497d'>進前有啥約定。一的畫家替厝內的人畫圖嘛是真平常的代誌，敢會有啥顧慮。當然，對家己的查某人嘛應該是仝款的。只是伊真了解張老師的脾氣，只要請</span><span style='font-family:Taigi Unicode;color:#1f497d' lang='EN-US'>bô-ti</span><span style='font-family:Taigi Unicode;color:#1f497d' lang='EN-US'>̍</span><span style='font-family:Taigi Unicode;color:#1f497d' lang='EN-US'>k-j</span><span style='font-family:Taigi Unicode;color:#1f497d' lang='EN-US'>î</span><span style='font-family:標楷體;color:#1f497d'>了後</span><span style='font-family:標楷體;color:#1f497d'>，就會想盡辦法叫伊甲衫褪落來。佇這點，職業</span><span style='font-family:Taigi Unicode;color:#1f497d' lang='EN-US'>bô-ti</span><span style='font-family:Taigi Unicode;color:#1f497d' lang='EN-US'>̍</span><span style='font-family:Taigi Unicode;color:#1f497d' lang='EN-US'>k-j</span><span style='font-family:Taigi Unicode;color:#1f497d' lang='EN-US'>î</span><span style='font-family:標楷體;color:#1f497d'>佮一般查某是應該無仝的</span><span style='font-family:標楷體;color:#1f497d'>。林老師拒絕張老師，是毋是嘛是因為按呢？</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>林老師的彼幅圖，王立平嘛毋知影看過偌濟擺矣。伊嘛真佮意彼幅圖。予伊上感動的是她的表情。喙角微微仔笑，有一種神祕的感覺，煞佮蒙娜麗莎彼種是無共款的。她彼面上的表情，講是笑容不如講是一種無奈所表現出來的淒涼。閣較了徹來講，是一種決心，認同孤單的無奈。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>伊實在毋敢相信這是張老師的畫。如果這嘛是張老師的畫，問題應該出佇</span><span style='font-family:Taigi Unicode;color:#1f497d' lang='EN-US'>bô-ti</span><span style='font-family:Taigi Unicode;color:#1f497d' lang='EN-US'>̍</span><span style='font-family:Taigi Unicode;color:#1f497d' lang='EN-US'>k-j</span><span style='font-family:Taigi Unicode;color:#1f497d' lang='EN-US'>î</span><span style='font-family:標楷體;color:#1f497d'>，毋是佇畫家。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>王立平就捌想過，若欲畫人物畫就應該愛畫這種的。如果張老師無畫出這幅圖，伊嘛實在毋捌愛對張老師的作品表示不滿。因為這幅圖，為伊設一個目標。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>本來，伊就有一種期待，張老師閣再畫林老師的時陣，伊會當做伙畫一張。張老師既然無做到，伊當然嘛無法度實現矣。伊嘛捌想過，家己向林老師講，煞閣講袂出來。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>這時陣，佇不知不覺中，林老師佮張老師嘛漸漸疏遠矣。佇王立平的感覺中，是林老師刁工佮張老師疏遠，張老師嘛無去留她。這是因為她驚伊要求她予伊畫圖，抑是另外有大家毋知的代誌？</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>凡勢是為著做閣較徹底，林老師閣將老師的頭路辭掉。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>林老師和張老師分手了後，張老師竟然將林老師的彼幅圖賣掉。王立平真生氣，嘛真傷心。</span><span style='font-family:標楷體;color:#1f497d'>為什麼？是因為想欲共她放袂記得抑是另外有原因？</span><span style='font-family:標楷體;color:#1f497d'>凡勢是因為張老師毋敢提其他的作品來佮這幅圖比，驚會因為按呢失去自信，抑是伊已經無將重點囥佇這頂懸？</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>聽講，林老師的彼幅圖，是一個大企業家用真懸的價數買去的。這馬的畫圖市場是用作品的價數來評論畫家的身價。畫家為著提高家己的價值，就需要將作品的價數提懸，毋管是毋是賣的出去。對張老師來講，這幅圖的價數，毋若決定張老師的身價，嘛決定伊其他的作品的價數矣。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>聽講，張老師本來替林老師畫圖的時陣，是欲將畫送予她。她講暫時先囥佇伊遐，無提走。她離開伊的時陣，嘛無表示欲離開伊的意思，所以兩個人攏無提起彼幅圖。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>張老師欲賣彼幅圖進前，事先無問林老師的意見，事後嘛無得著她的承認。這是王立平上不滿的所在。</span></font></p>

<p style='text-align:left'><font size='3'><span style='font-family:標楷體;color:#1f497d' lang='EN-US'>    </span><span style='font-family:標楷體;color:#1f497d'>伊本來嘛拍算將畫賣掉的代誌講予林老師聽。因為她的病真嚴重，伊就毋敢提出來講矣。</span></font><span style='font-family:標楷體;text-align:center;line-height:1.6'><font size='3'>但是伊嘛驚其他的人會共她講。凡勢袂。除了伊，佮張老師有關聯的人，無啥人去看她矣。</font></span></p>

<p style='text-align:left'><font size='3'><span style='font-family:標楷體' lang='EN-US'>    </span><span style='font-family:標楷體'>林老師雖然比較早閣較瘦，王立平猶是一直想欲畫她。她的韻味猶閣佇咧。凡勢是驚這種韻味若無去，伊的期待就閣較迫切，嘛閣較著急。伊猶是堅持彼種想法，達文西雖然是天才，但是若無蒙娜麗莎，凡勢就無達文西。伊捌研究達文西的畫圖作品，其中真濟查某人的畫像，會當講是完全仝一個人的。</span></font></p>

<p style='text-align:left'><font size='3'><span style='font-family:標楷體' lang='EN-US'>    </span><span style='font-family:標楷體'>王立平講，伊想欲畫林老師，毋是想欲出名，嘛毋是想欲用一幅圖來提懸家己的身價。伊總是感覺，林老師確是是一個難得的素材。伊甚至按呢想，一幅圖的性命，是決定佇予人畫的人。專業的</span><span style='font-family:Taigi Unicode' lang='EN-US'>bô-ti</span><span style='font-family:Taigi Unicode' lang='EN-US'>̍</span><span style='font-family:Taigi Unicode' lang='EN-US'>k-j</span><span style='font-family:Taigi Unicode' lang='EN-US'>î</span><span style='font-family:標楷體'>，就欠彼種表現出性命的品質</span></font><span style='font-family:標楷體'><font size='3'>。</font></span></p></div></div></td></tr></tbody></table></div></div><br /><small>Updated on <abbr class="updated" title="2013-05-20T16:54:11.576Z">&#20116;&#26376; 20, 2013</abbr> by <span class="author"><span class="vcard"><a class="fn" href="mailto:ungian@gmail.com">Ungian Iunn</a></span></span> (<a href="../history.html">Version <span class="sites:revision">10</span></a>)</small><br /></div></div></body></html>