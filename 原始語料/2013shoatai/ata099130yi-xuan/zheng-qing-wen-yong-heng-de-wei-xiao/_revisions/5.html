<html><head><title>&#37165;&#28165;&#25991;-&#27704;&#24646;&#30340;&#24494;&#31505; (Version 5)</title></head><body><div class="hentry webpage" id="https://sites.google.com/feeds/content/site/2013shoatai/7342814874843928800"><h3><span class="entry-title">&#37165;&#28165;&#25991;-&#27704;&#24646;&#30340;&#24494;&#31505;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><font color='#000000'>王老爹倒佇睏</font><font color='#ff0000'>了</font><font color='#000000'>幾十冬的眠床面頂幾十工，想過去幾十冬發生過的代誌，雖然想真久也無想起真濟代誌，也無想起啥物重要的代誌，伊感覺真遺憾，伊只是忝甲無想袂想落去。</font><div><font color='#000000'><br/></font><div><font color='#000000'>人共伊講伊的後生已經準備好真濟錢，但是伊嘛無開一半的一半。伊的後生有偌濟錢無人知影，就是有人會使講出一个明確的數目，伊的金錢單位嘛是真小，真有可能毋知影彼个數目究竟是偌大。幾十冬來伊對金錢一直只有一个哲學，省錢比趁錢重要，也相信就算講伊的後生有偌濟財產嘛一定是一个錢一个錢儉落來的。</font></div><div><font color='#000000'><br/></font></div><div><font color='#000000'>自從王老爹的阿爸氣甲共伊趕出去之後，這个支配伊一生的哲學真緊就佇伊心中形成，永遠也無法度抵抗。</font></div><div><font size='2' color='#000000'><span style='line-height:normal'><font face='標楷體'>「</font><font face='pmingliu, serif'>我有八个</font></span></font><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>囝仔，袂使飼你一世人！」伊土水師阿爸的臉</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>佮頷頸規个紅起來，對伊</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>佮伊的某</span><span style='font-family:Times New Roman;line-height:normal;text-align:-webkit-center;background-color:rgb(238,255,238)'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'><font size='2' color='#000000'>phng-phng吼：「彼个壁無五尺懸，只有到你的鼻空，就是跋落來也袂跋死，看你抑生鬍鬚，無路用的物件！」</font></span></span></div><div><span style='font-family:Times New Roman;line-height:normal;text-align:-webkit-center;background-color:rgb(238,255,238)'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'><font size='2' color='#000000'><br/></font></span></span></div><div><span style='font-family:Times New Roman;line-height:normal;text-align:-webkit-center;background-color:rgb(238,255,238)'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'><font size='2' color='#000000'>伊一句話嘛講袂出來，也就</font></span></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>佮伊的某偝</span><span style='font-family:Segoe UI,Charis SIL,Lucida Sans Unicode,新細明體;font-size:small;line-height:20px'><font color='#ff0000'>了</font><font color='#000000'>伊的後生離開伊阿爸的厝，打算去內港。佇車站伊的後生哭講一定欲一个鴨卵，伊的某無哭，只是輪流看伊</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>佮伊的後生。伊想欲共伊後生的卵分作兩半，伊後生無愛，伊</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>攑箸閣夾一个</font></span><font color='#000000'>囥進伊某的碗內底。這時陣，彼控制伊一生的哲學開始有形矣。既然共坐車的錢食掉矣，只好閣偝</font><font color='#ff0000'>了</font><font color='#000000'>伊的後生，</font><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>佮伊的某行過山嶺，行</span><span style='font-family:Segoe UI,Charis SIL,Lucida Sans Unicode,新細明體;font-size:small;line-height:20px'><font color='#ff0000'>完</font><font color='#000000'>最後十幾里的路，來到古老的內灣小鎮，想欲</font></span><font color='#000000'>揣一寡頭路維持一家的生活。</font></div><div><font color='#000000'><br/></font></div><div><font color='#000000'>王老爹</font><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>佮</span><font color='#000000'>伊的某來到這个小鎮，第一件想起的代誌就是</font><span style='color:rgb(0,0,0);line-height:1.6;font-size:10pt'>揣一个土木師會使用伊做工。伊生甲遐懸閣飼一个後生，</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>佮伊的阿爸學了十幾冬也只會曉小工的工夫，嘛袂感覺見笑。伊的阿爸念伊伊當然也會歹勢，只是伊真緊就袂記得矣。因為伊無敢</span><span style='font-family:Times New Roman;line-height:normal;text-align:-webkit-center;background-color:rgb(238,255,238)'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'><font size='2' color='#000000'>peh懸，工錢只有一半。伊的某提議講欲學做木匠，伊提議伊的某欲</font></span></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>佮伊作伙去，伊的某搖頭閣共伊</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>睨，伊只好去問彼个好心的木匠頭家，講他年紀傷大，欲學卡無簡單。</font></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'><br/></font></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>無偌久，伊的某閣共伊生一个</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>囝仔，因為做月內時無雞酒好食，就爽快哭了三眠三日，親像哭了所有的目屎，伊感覺無法度應付伊的某，</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>拄好有人佇咧探聽，in就決定賣掉in</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>拄出世的</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>囝仔，買幾隻肥大的閹雞替伊的某做月內。月內袂使無做，</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>囝</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>仔總是</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>會使閣生。伊的阿爸</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>佮某的阿爸攏總生了十八个，in嘛無理由無生半打。想袂到伊的某食了雞也是一直哭，有時閣那食那哭，予伊無法度了解。伊捌聽人講一个人若是哭到目屎無鹹就會有性命的危險，所以看伊的某哭遐爾久，目屎閣流遐爾濟，心內底足著急，就伸手過去想欲拭某的目屎，</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px'><font size='2'>啖看有鹹無，但是伊的某馬上就共伊的手</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>捒走。這當然無算是伊的錯。以後伊的某無閣予伊碰過伊。</font></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'><br/></font></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>「你的某</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>討契兄！</font></span><span style='font-size:small;color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px'>」做小工的</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>屁窒仔</font></span><span style='font-family:Times New Roman;line-height:normal;text-align:-webkit-center;background-color:rgb(238,255,238)'><span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'><font size='2' color='#000000'>扒虎貓共王老爹講。這擺伊感覺足想欲受氣，所以就欲發作，但是感覺</font></span></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>屁窒仔閣較受氣，伊的氣自然就消失矣。</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>屁窒仔講的無錯。「莫受氣，也應該轉去問你的某！」</span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'><br/></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>轉去王老爹輕輕地問伊的某一聲。無問閣無代誌，一問in某連鞭變面，大力佇伊面上刮了一下，入去</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>搣一把銀票往伊面摔，銀票灑甲滿地。伊一張一張</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>抾起來，也毋知啥物時陣伊替伊省了遮濟錢，緊張地共錢捧到in某面前，求伊千萬毋閣擲佇塗跤。</font></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>「提去，無路用的物件！」終於in某</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>佮in阿爸</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>仝款叫伊無路用的物件，毋知為啥物in遐爾愛受氣。</font></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'><br/></font></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>第二工伊歇工轉來就揣無in某，只有一鼎煮好的飯端正地</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>囥佇食飯桌頂面，親像佇等伊轉來。伊的後生也毋知，伊就問厝邊，in只是笑無回答。以後伊就無閣看過in某，有時想起來也會像一隻牛</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>仝款悽慘哭，目屎流過喙邊伊就伸喙舌</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>舐看覓，好佳哉目屎閣是鹹的。</font></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'><br/></font></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>伊想伊從伊阿爸的厝帶來的這馬只</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>賰這个後生。這个</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>心肝仔囝一工一工佇咧大漢，已經到伊的肩頭遐懸矣，予伊非常得意。若是in後生</font></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>徛到伊面前一定閣卡懸，而且伊閣會繼續大漢，有一工就會比伊格卡懸。但是無等到彼工，伊的後生雄雄</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>徛到伊面前講：「我袂使一世人綴</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>你食</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:20px;background-color:rgb(255,255,255)'><font size='2'>菜脯！</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'>」</span></div></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'><br/></span></div><div><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:small;line-height:20px'><br/></span></div></div></td></tr></tbody></table></div></div><br /><small>Updated on <abbr class="updated" title="2013-05-01T03:16:31.371Z">&#20116;&#26376; 1, 2013</abbr> by <span class="author"><span class="vcard"><a class="fn" href="mailto:wyihsuan@gmail.com">I HSUAN WU</a></span></span> (<a href="../history.html">Version <span class="sites:revision">5</span></a>)</small><br /></div></div></body></html>