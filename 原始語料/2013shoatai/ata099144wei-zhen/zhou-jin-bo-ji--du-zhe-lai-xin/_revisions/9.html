<html><head><title>&#21608;&#37329;&#27874;&#38598;--&#35712;&#32773;&#20358;&#25209; (Version 9)</title></head><body><div class="hentry webpage" id="https://sites.google.com/feeds/content/site/2013shoatai/2394987197292802882"><h3><span class="entry-title">&#21608;&#37329;&#27874;&#38598;--&#35712;&#32773;&#20358;&#25209;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>
<div><font size='4'>2013.04.23小說翻寫</font></div>
<div>
<div style='font-size:large'>(第一<font size='4'>張</font>批)</div>
<div style='font-size:large'>        毋捌<font color='#ff0000'>和</font>你見過面的我，突然間寫批予你，毋知會足失禮無?<span style='LINE-HEIGHT:1.6'>但是，讀了先生彼寡非常讚的作品了後，我忍bē牢欲寫這封批予你，請你原諒。</span></div>
<div style='font-size:large'>       我這馬總算是kah知己，無，應該是愛尊稱為師的先生相拄，我心內實在是真感激。<span style='LINE-HEIGHT:1.6'>佇冊店內底，當我<font color='#ff0000'>提</font><font color='#ff0000'>著</font><font color='#000000'>(華語:拿到)</font>B雜誌的時，首先看著的就是先生所寫的「台灣的熱情」，佇靈感上，這是我不得不讀的文章，像這款咱所向望的文章是揣無的。</span></div>
<div style='font-size:large'>       像我這款無能力的人，日夜思考也無法度解決的問題，先生煞簡單用一篇小說將問題解決，這予我感覺有淡薄仔壓力。<span style='LINE-HEIGHT:1.6'>這是一篇予人無<font color='#ff0000'>té</font>嫌的優秀小說，也是予人感覺著為難的小說。</span><span style='LINE-HEIGHT:1.6'>這就親像阮用來思考萬物的頭腦，完全予先生掌握牢咧。阮所思考的代誌，所討厭的代誌，所向望的代誌佮踅踅唸攏予你看透透，講實在話，這親像予敵人發現弱點。</span></div>
<div style='font-size:large'>       阮這款的心情就親像是猶未開發的土地，因為無人知影，所以會使做家己愛做的代誌，袂予人發現。有像先生這款的人存在，實在是不可思議。彼款不可思議的感覺將變成佇眼前漸漸仔開闊的光明世界。</div>
<div style='font-size:large'>       假使有像先生按呢的人佇身軀邊，我會感覺誠幸福。佇我四周圍，大部分的人攏是恬恬仔無閒於家己的空課。無想欲以「台灣的熱情」為教訓，in 欲按怎樣感受著熱情。我希望有koh較濟的人會當讀著先生所寫的「台灣的熱情」，向望先生會當繼續拍拚。          x月x日</div>
<div><font size='4'> K先生                                                                                                                       賴金榮留</font><br/><br/><font style='font-size:large' size='4'><font size='4'>^_^<font size='4'> <font size='4'>------------------------^_^--------------------------^_^------------------------------^_^---------------------------^_^-----------------------------<br/><br/><br/></font></font></font></font><span style='font-size:large;font-family:arial,sans-serif'><font size='4'><span style='COLOR:rgb(0,0,0)'><span style='COLOR:rgb(68,68,68)'>2013.05.07</span><span style='COLOR:rgb(68,68,68)'>小說翻寫</span></span></font></span><font style='font-size:large' size='4'><font size='4'><font size='4'><font size='4'><font size='4'> 
<p><span style='FONT-FAMILY:arial,sans-serif'>(第二<font size='4'>張</font>批</span><span lang='EN-US'>)</span></p>
<p><span style='FONT-FAMILY:arial,sans-serif'>        毋捌</span><span style='FONT-FAMILY:arial,sans-serif'><font size='4'><span style='LINE-HEIGHT:1.6'>佮</span></font>你見過面的我，突然間</span><span lang='EN-US'>koh</span><span style='FONT-FAMILY:arial,sans-serif'>寫批予你，若是有攪擾的所在，請你原諒</span><span lang='EN-US'>!</span><span style='FONT-FAMILY:arial,sans-serif'>我這馬的心情已經恢復平靜，但是，我感覺著非常見笑，我並毋是凊采就投書，請你諒解</span><span lang='EN-US'>!</span></p>
<p><span>        </span><span style='FONT-FAMILY:arial,sans-serif'>起先，我想欲用假名抑是明信片，考慮真濟工了後，我用十幾張的批紙，才寫成彼<font size='4'>張</font>批。雖然講是受到感激，佇頭一擺寫予先生的批當中，若是有無妥當的所在，我對我的無禮貌感覺真失禮</span><span lang='EN-US'>!</span></p>
<p><span>       </span><span style='FONT-FAMILY:arial,sans-serif'>寫完彼<font size='4'>張</font>批的第二工，我將</span><span lang='EN-US'>B</span><span style='FONT-FAMILY:arial,sans-serif'>雜誌提予市政府的同事看，想袂<font size='4'>著</font>彼寡平常時無咧管事的同事，竟然會發表</span><span lang='EN-US'>in</span><span style='FONT-FAMILY:arial,sans-serif'>的意見。</span></p>
<p><span style='FONT-FAMILY:arial,sans-serif'>In 講，「相當袂</span><span lang='EN-US'>bai2</span><span style='FONT-FAMILY:arial,sans-serif'>」，號作「陳阿清」這个人的描寫真正寫</span><span lang='EN-US'>kah</span><span style='FONT-FAMILY:arial,sans-serif'>真好，這位姓</span><span lang='EN-US'>K</span><span style='FONT-FAMILY:arial,sans-serif'>的作者敢是台灣人</span><span lang='EN-US'>? </span></p>
<p><span>      </span><span style='FONT-FAMILY:arial,sans-serif'>「台灣的熱情」所寫的陳阿清這个人，咱攏感受會著相仝的狀況，佇日本人的面頭前，定定笑咳咳、<font size='4'>真好禮<font size='4'>仔</font></font>對待日本人的陳阿清，厝邊破病</span><span lang='EN-US'>kah</span><span style='FONT-FAMILY:arial,sans-serif'>遐邇嚴重，伊實在是看袂落去，陳阿清下定決心、拋棄偏見佮躊躇，將老厝邊送去予中醫生看，這款心理狀況的描寫，予人感覺真複雜，若親像我家己本身去予人看透透。</span></p>
<p><span>   </span><span>     </span><span style='FONT-FAMILY:arial,sans-serif'>先生予陳阿清遐邇大的勇氣，予主人公村松先生適時的反省，最後予陳阿清翁仔某覺醒，予</span><span lang='EN-US'>in</span><span style='FONT-FAMILY:arial,sans-serif'>團圓。我感受著先生佇文章當中對阮深深的愛，這予我忍</span><span lang='EN-US'>b</span><span lang='EN-US'>ē</span><span style='FONT-FAMILY:arial,sans-serif'>牢，目</span>箍<span style='FONT-FAMILY:arial,sans-serif'><font size='4'>紅紅</font>。佇台灣人佮日本人蹛做伙的所在，你會使遐邇勇敢面對現實，這是愛有真深的愛才做會到的。</span></p>
<p><span>      </span><span style='FONT-FAMILY:arial,sans-serif'>毋知影先生敢有贊成，若是欲予台灣人有閣較舒適的生活，就愛位彼款雜居的地區抑是像我這款做空課的場所來改善</span><span lang='EN-US'>?</span><span style='FONT-FAMILY:arial,sans-serif'>有遐邇大的期待，認為必須愛位做空課的場所來改善的我，不斷有一款著急的感覺佇心中踅來踅去。毋<font size='4'>過</font>，讀完先生所寫的「台灣的熱情」了後，予我有新的勇氣佮目標繼續拍拚，這攏愛感謝先生的熱情。</span></p>
<p><span>       </span><span style='FONT-FAMILY:arial,sans-serif'>一直到這馬，我也是無法度接受這款真正的愛，最近的新聞報導，毋管論調是如何改變，也是無法度像「台灣的熱情」這篇文章予我信任。我想先生應該了解我寫這封批的心意啊</span><span lang='EN-US'>!</span><span style='FONT-FAMILY:arial,sans-serif'>就是因為信任先生，所以我才會共這種面對面也講袂出喙的代誌，趁寫批的時陣共伊攏總寫落來，請先生多多指教。請先生共大昨日，我所寫的批做伙擲入去糞埽桶內底，以免攪擾著你。</span><span style='FONT-FAMILY:arial,sans-serif'><font size='4'>        </font>x月</span><span lang='EN-US'>x</span><span style='FONT-FAMILY:arial,sans-serif'>日</span><span lang='EN-US'><span>                       </span></span></p></font></font></font></font></font><font style='font-size:large' size='4'><font size='4'><font size='4'><font size='4'><font size='4'>
<p><span style='FONT-FAMILY:arial,sans-serif'>K先生</span><span lang='EN-US'><span>                                                                                                                       </span></span><span style='FONT-FAMILY:arial,sans-serif'>賴金榮留</span><span lang='EN-US'> <br/></span></p>
<p><br/></p></font></font></font></font></font>
<p style='font-size:large'><span style='FONT-FAMILY:新細明體' lang='EN-US'>(</span><span style='FONT-FAMILY:新細明體'>第三<font size='4'>張</font>批<span lang='EN-US'>)</span></span> </p>
<p style='font-size:large'><span style='FONT-FAMILY:新細明體' lang='EN-US'><span>       </span></span><span style='FONT-FAMILY:新細明體'>啊<span lang='EN-US'>!</span>敢有比這閣較歡喜的代誌?這敢是夢<span lang='EN-US'>?</span>這敢是假的<span lang='EN-US'>?</span>毋<font size='4'>過</font>，我確實是佇心內底向望，無定著會收著先生的回批，無想著會遮爾緊就收著。自從寫完彼封批予先生了後，我的情緒一直無法度平靜落來，想著先生困擾的模樣，我就非常看輕我這款</span><span style='FONT-FAMILY:新細明體'>浮冇的行為。一行出市政府，我就有一種予人佇後面講我是告密者的感覺。但是，每一擺看著我身軀邊彼寡攏無改變的人的時陣，我閣感覺我的堅持無毋著，期待有一工逐家會認同我的心情，佮我做伙拍拚。先生，我這馬所做的代誌，敢會是予人恥笑的「</span><span style='FONT-FAMILY:新細明體'><font size='4'><span style='font-family:新細明體'>一个人的相</span><span style='font-family:新細明體'>偃</span></font>」<span lang='EN-US'>?</span>我真幸運有先生予我遮爾大的支持。</span></p>
<p style='font-size:large'><span style='FONT-FAMILY:新細明體' lang='EN-US'><span> </span><span> </span><span> </span><span>     </span></span><span style='FONT-FAMILY:新細明體'>照先生予我的指示，我會堅持我的目標，努力拍拚。事實上，佇面對複雜閣奇怪的現實面的時陣，我的理性就會無去。我捌有這款的經驗，假使你捌讀過新聞的職業廣告專欄，你就會當了解我的經驗。四年前，遐無神經的文句刊登佇報紙頂面，我就已經無閣向望。最後，我向這馬的政府挵門求職時，就是有放棄家己的意思。</span></p><p style='font-size:large'><br/><font size='4'><font size='4'><font size='4'>^_^<font size='4'> <font size='4'>------------------------^_^--------------------------^_^------------------------------^_^---------------------------^_^-----------------------------</font></font></font></font></font></p><p style='font-size:large'><br/><font size='4'><span style='FONT-FAMILY:arial,sans-serif'><font size='4'><span style='COLOR:rgb(0,0,0)'><span style='COLOR:rgb(68,68,68)'>2013.05.<font size='4'>21</font></span><span style='COLOR:rgb(68,68,68)'>小說翻寫</span></span></font></span></font></p><p style='font-size:large'><br/></p><p style='font-size:large'><font size='4'><span style='font-family:新細明體'><font size='4'>        </font>到今，我記了真清楚，佇彼的時陣，</span> <span style='font-family:新細明體'>我向守衛頕頭、拍招呼，</span><span style='font-family:新細明體'>我共向這馬的政府挵門求職這件代誌當做小可代誌來處理。先生應該有真濟像我按呢的朋友，所以予我感覺你有親身體驗過，確實，這馬的少年人攏咧位這款代誌煩惱。</span></font><font size='4'><span style='font-family:新細明體'>雖然是按呢，我身軀邊有這款煩惱的人，煞假做無代誌的模樣，繼續過日子。</span></font><font size='4'>

</font></p><p style='font-size:large'><font size='4'><span style='font-family:新細明體' lang='EN-US'><span>       </span></span><span style='font-family:新細明體'>向你講遮的，敢若有較慢，我佇市政府衛生課上班，先生對我的文學修養敢若有淡薄仔</span>o-ló<span style='font-family:新細明體'>過度，予我感覺真歹勢。假使我有文學修養這款物件，可能是</span><span style='font-family:新細明體'>佮我的生長環境有關係。身為一个</span><span style='font-family:新細明體'>刣豬業的囡仔，我會當以優等生的成績位公學校畢業，這算是真有成就的，毋過，佇嚴格的州立中學的考試，我就予人排斥佇校門外，目箍紅紅，計畫欲位故鄉出走。佇東京，自由自在的獨立生活，過無偌久，我就對中學轉入去獸醫學校。彼當陣，阿爸事業失敗，伊無法度忍受醫生毋是醫治人，煞是醫治動物，所以，我就予阿爸叫轉去故鄉。</span></font></p><font style='font-size:large' size='4'>

</font><p style='font-size:large'><font size='4'><span lang='EN-US'><span>       </span></span><span style='font-family:新細明體'>想起當時，我對著欲拍拚出一番事業，下定決心離開故鄉，這馬我變做真討厭</span><span style='font-family:新細明體'>佮人接觸。但是，我對日本札轉來貴重的禮物，像</span><span style='font-family:新細明體'>翕相機的鏡頭，伊是欲共美麗的畫面翕起來的重要零件，所以我就共伊囥佇心內札轉來。佇充滿殺氣的氣氛下，只要用我心內的鏡頭看，就會當看出無仝款的物件。毋過，佇穩重的氣氛下，我的鏡頭就無路用矣，因為我的理性去予人埋起來。這款的生活，予我不得已像杜蚓仔仝款拍拚，一直咧實施精神活動。先生所講的文學修養，假使是對這款精神活動中培養出來的，我感覺真艱苦。我必須愛向先生學習，向望我閣較拍拚仔過生活。</span></font><font size='4'><span style='font-family:新細明體' lang='EN-US'>x</span><span style='font-family:新細明體'>月<span lang='EN-US'>x</span>日</span></font>

</p><p style='font-size:large'><font size='4'><span style='font-family:新細明體' lang='EN-US'>K</span><span style='font-family:新細明體'>先生<span lang='EN-US'><span>                                                                                                                        </span></span>賴金榮留</span></font></p><p style='font-size:large'>

</p><p style='font-size:large'><font size='4'><span style='font-family:新細明體' lang='EN-US'>(</span><span style='font-family:新細明體'>第四張批<span lang='EN-US'>)</span></span></font></p><font style='font-size:large' size='4'>

</font><p style='font-size:large'><font size='4'><span lang='EN-US'><span>       </span></span><span style='font-family:新細明體'>先生的鴻圖大展，我替你感覺歡喜。我對府報新聞上知影，先生佇十五號開始，予任命做教科書的編寫委員之一，向望先生有閣較大的發展。事實上，位著彼份府報，昨昏我</span><span style='font-family:新細明體'>佮市政府的課長發生辯論。先生的任命報導下面，毋是有一列「講習所」學生的名單<span lang='EN-US'>?</span></span><span lang='EN-US'> </span><span style='font-family:新細明體'>相諍的原因是學生名單的下面有紀錄</span><span lang='EN-US'>in</span><span style='font-family:新細明體'>出生的所在，有兩、三</span><span style='font-family:新細明體'>个真明顯是台灣本島的人名，其他攏是日本的人名，文章內底除了有「鹿兒島」</span><span style='font-family:新細明體'>、</span><span style='font-family:新細明體'>「廣島」這寡縣名以外，也有日本人名用台灣名代替的，我感覺遐就是佇台灣出生的日本人第二代，看著遮，我就感覺真歡喜。</span></font></p><font style='font-size:large' size='4'>

</font><p style='font-size:large'><font size='4'><span style='font-family:新細明體' lang='EN-US'><span>        </span></span><span style='font-family:新細明體'>我是絕對有自信下這種定論，毋過，結果如何<span lang='EN-US'>?</span>這是台灣人改名的，頭腦較清楚咧<span lang='EN-US'>!</span>欲按呢講，也是無毋錯，但是位著台灣的將來，共出生的所在當作本籍地應該是袂<span lang='EN-US'>b</span>á<span lang='EN-US'>i</span>。我想欲講的就是這个意思，毋過，我的同事敢若無法度了解我的意思，誠是悲哀<span lang='EN-US'>!</span>毋是位我個人，是位著台灣，這真是一件悲哀的代誌。閣較悲哀的是，這件代誌傳去佇台灣出生的課長的耳空內。明明知影，別人無法度了解，我閣</span><span style='font-family:新細明體'>刁工犯錯，真正是戇人，結果我的心就親像予毒蛇咬著傷，真疼</span><span lang='EN-US'>!</span></font></p><font style='font-size:large' size='4'>

</font><p style='font-size:large'><font size='4'><span lang='EN-US'><span>       </span></span><span style='font-family:新細明體'>對彼工毋知咧暢啥，我雄雄感覺真怨恨，我平常時是袂強迫別人接受我的主張，何況市政府是毒蛇地帶。但是，我的想法到底是按怎，至少愛予先生了解一下，只要先生一</span><span style='font-family:新細明體'>个</span><span style='font-family:新細明體'>人了解，我就滿足矣。</span></font></p><font style='font-size:large' size='4'>

</font><p style='font-size:large'><font size='4'><span style='font-family:新細明體' lang='EN-US'>x</span><span style='font-family:新細明體'>月<span lang='EN-US'>x</span>日</span></font></p><font style='font-size:large' size='4'>

</font><p style='font-size:large'><font size='4'><span style='font-family:新細明體' lang='EN-US'>K</span><span style='font-family:新細明體'>先生<span lang='EN-US'><span>                                                                                                                        </span></span>賴金榮留</span></font></p><font style='font-size:large' size='4'>

</font><p style='font-size:large'><font size='4'><span style='font-family:新細明體' lang='EN-US'>(</span><span style='font-family:新細明體'>第五張批<span lang='EN-US'>)</span></span></font></p><font style='font-size:large' size='4'>

</font><p style='font-size:large'><font size='4'><span style='font-family:新細明體' lang='EN-US'><span>        </span></span><span style='font-family:新細明體'>今仔日，若無先生的來批，我會真</span><span style='font-family:新細明體'>鬱卒，經過彼件本籍地事件了後，我變</span><span lang='EN-US'>kah</span><span style='font-family:新細明體'>誠孤單，身軀邊人攏無情無義，無咧管我的死活，我真無</span><span style='font-family:新細明體'>佮意這款感覺。</span></font></p><font style='font-size:large' size='4'>

</font><p style='font-size:large'><font size='4'><span style='font-family:新細明體' lang='EN-US'><span>       </span></span><span style='font-family:新細明體'>昨昏，我的報告書有真濟錯誤，平常時溫柔的課長當面共我的報告書拆掉，我予伊驚一下，規的人</span><span style='font-family:新細明體'>戇去。就算有閣較大的錯誤，也毋免用這種高壓的態度，我實在是無法度了解，課長陰險的一面漸漸仔表現出來矣。</span></font></p><font style='font-size:large' size='4'>

</font><p style='font-size:large'><font size='4'><span lang='EN-US'><span>       </span></span><span style='font-family:新細明體'>透早，也因為小可仔數字上的錯誤予人罵，課長用看袂起我的口氣講</span><span lang='EN-US'>:</span><span style='font-family:新細明體' lang='EN-US'> </span><span style='font-family:新細明體'>「是按怎最近犯遐邇仔濟錯誤，這个報告書頂面的數字攏減一位，按呢的錯誤，後果是無法度計算，你敢知影<span lang='EN-US'>?</span>馬上去做，賴先生<span lang='EN-US'>!</span>用按呢的態度是袂使的<span lang='EN-US'>!</span>」</span></font></p><font style='font-size:large' size='4'>

</font><p style='font-size:large'><font size='4'><span style='font-family:新細明體' lang='EN-US'><span>       </span></span><span style='font-family:新細明體'>就是按呢欺負人的表情，只是到這馬為止，伊閣戴一副假面具，我感覺非常遺憾。佇心情<span lang='EN-US'>b</span>á<span lang='EN-US'>i</span>的時陣，收著先生寄來的批，就親像</span><span style='font-family:新細明體'>啉著甘甜的露水，</span><span style='font-family:新細明體'>我的心情就會變較好。</span></font></p><font style='font-size:large' size='4'>

</font><p style='font-size:large'><font size='4'><span style='font-family:新細明體' lang='EN-US'><span>       </span></span><span style='font-family:新細明體'>先生是佇台灣出生這件代誌，予我閣較大的力量，若是無先生的關心，我也是無法度想通，就是愛用真心對待人，這是我的信念，我以前就想欲</span><span style='font-family:新細明體'>揣會當聽我講心事的人，這馬只有先生爾爾。先生，麻煩做我的精神寄託，聽我講心事，若是先生接受我這</span><span style='font-family:新細明體'>个願望，閣較艱苦我也會支持落去。</span></font></p><font style='font-size:large' size='4'>

</font><p style='font-size:large'><font size='4'><span style='font-family:新細明體' lang='EN-US'>x</span><span style='font-family:新細明體'>月<span lang='EN-US'>x</span>日</span></font></p><p style='font-size:large'><font size='4'><span style='font-family:新細明體' lang='EN-US'>K</span><span style='font-family:新細明體'>先生<span lang='EN-US'><span>                                                                                                                       </span></span>賴金榮留</span></font></p><p style='font-size:large'>

^_^<font size='4'> <font size='4'>------------------------^_^--------------------------^_^------------------------------^_^---------------------------^_^-----------------------------</font></font></p><p><font size='4'><span lang='EN-US'>2013.06.04</span><span style='font-family:新細明體'>小說翻寫</span></font></p><p><span lang='EN-US'><font size='4'> </font></span></p><p><font size='3' face='pmingliu, serif'>原作者<span lang='EN-US'>:</span>周金波、宋子紜</font></p><p><font size='3' face='pmingliu, serif'>原著的標題<span lang='EN-US'>:</span>讀者來信</font></p><p><font size='3' face='pmingliu, serif'>改寫者<span lang='EN-US'>:</span>林瑋貞</font></p><p><font size='3' face='pmingliu, serif'>新標題<span lang='EN-US'>:</span>讀者來批</font></p><p><span lang='EN-US'><font size='3' face='pmingliu, serif'> </font></span></p><p><font size='3' face='pmingliu, serif'><span lang='EN-US'>(</span>第六張批<span lang='EN-US'>)</span></font></p><p><font size='3' face='pmingliu, serif'><span lang='EN-US'>        </span>先生，一直攏無啥物改變，最近過了好無<span lang='EN-US'>?</span>我是非常有精神的，最近我做一个真重要的決定，就是佮蹛佇東京的頭家娘討論欲入籍的代誌，是血佮目屎的轉換。因為阿爸的反對佮身為一个大漢囝的關係，詳細想看覓，這攏是個人的情感的問題，對大目標來看，我感覺我放棄這寡掛心的代誌是對的，就共伊送予將來出世的囝孫，這是這个時代阿爸送予囡仔上好的禮物。</font></p><p><font size='3' face='pmingliu, serif'><span lang='EN-US'>        </span>我終於行動矣，恐怖的代誌就是無法度下定決心，躊躇，毋向前行。事實上，家庭就是有魔法氣氛的所在，予人有勇氣向前行。改做日本姓山田，共賴姓還予爸母並毋是啥物見笑的代誌。</font></p><p><font size='3' face='pmingliu, serif'><span lang='EN-US'>        </span>講是犧牲，我的囝兒佮我攏會當因此有堅定的自信心，若無按呢做，我完全無法度維持自信。我的心情，先生敢會當了解<span lang='EN-US'>?</span>加講是無路用的。先生，我的故事敢會當寫做小說<span lang='EN-US'>?</span>這个時代的人物，敢毋是真好的小說題材<span lang='EN-US'>?</span></font></p><p><font size='3' face='pmingliu, serif'><span lang='EN-US'>        </span>總講一句，下暗，我特別歡喜。這个話題，我只有向先生表明爾爾，我攏無向市政府的同事講過，先生感覺如何<span lang='EN-US'>?</span>期待你的回覆。</font></p><p><font size='3' face='pmingliu, serif'><span lang='EN-US'>x</span>月<span lang='EN-US'>x</span>日<span lang='EN-US'>                      </span></font></p><p>









</p><p><font size='3' face='pmingliu, serif'><span lang='EN-US'>K</span>先生 <span lang='EN-US'>                                                                                                                                                       </span><span style='line-height:1.6'>賴金榮留</span><span style='line-height:1.6'><span lang='EN-US'> </span></span></font></p><p><span lang='EN-US'><font size='3' face='pmingliu, serif'>                                                                                                                                                           </font></span></p><font><font><font><font><font><span style='font-family:新細明體' lang='EN-US'><font size='4'><br/></font></span><br/></font></font></font></font></font><br/></div></div></div></td></tr></tbody></table></div></div><br /><small>Updated on <abbr class="updated" title="2013-06-02T10:12:01.973Z">&#20845;&#26376; 2, 2013</abbr> by <span class="author"><span class="vcard"><a class="fn" href="mailto:apple3163@gmail.com">wei-chen Lin</a></span></span> (<a href="../history.html">Version <span class="sites:revision">9</span></a>)</small><br /></div></div></body></html>