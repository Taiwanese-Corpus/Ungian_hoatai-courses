<html><head><title>&#37428;&#26408;&#24421;&#27425;&#37070;&#65293;&#21644;&#24433;&#20687;&#23565;&#35441; (Version 18)</title></head><body><div class="hentry webpage" id="https://sites.google.com/feeds/content/site/2013shoatai/4206456952953074452"><h3><span class="entry-title">&#37428;&#26408;&#24421;&#27425;&#37070;&#65293;&#21644;&#24433;&#20687;&#23565;&#35441;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><font size='3' face='arial, sans-serif'>　　鈴木彥次郎－和影像對話<br/>　　邱亞雯－佮影像對話<br/><br/><br/><br/>　　1<br/>　　正跤疼－－我足忝。一月日無相見的東京燈火，投落譀譀的光，予我心中亂操操。<br/>　　拜訪朋友，毋過聽講新田佇咧無閒春陽會參展作品的代誌，瀨峯嘛是因為贊助者倉橋的畫像沐沐泅。聽講in攏足認真拍拚，這款話干焦予我閣較無力－－所以，一月日無來東京的我無所在通去，佇崎仔路中央定去。對頭拄仔開始，神樂坂，已經來回行過行三擺。暗暝七點的年尾－－行路，趕路，人潮相挨相kheh－－毋過，彼位會使伸手借錢的松山先生，聽講下暗去橫濱矣，伊紅絳絳的面袂經過遮。佇牛込會館二樓的窗仔是排做一排，雄雄看是壯觀的俯視的面，kah反映佇窗仔頂足濟會變形的面－－頂真看逐一个面，來去的面攏足歡喜呢。<br/>　　這站，我看傷濟仝一个人的面。<br/>　　「八枝子」－－我跔落來，點薰。<br/><br/>　　2<br/>　　今年的春天時陣－－<br/>　　「去台灣啦。」<br/>　　「為啥物？」<br/>　　「日子較好過。咱愛做伙生活，蹛佇東京傷辛苦矣。」<br/>　　「－－」<br/>　　「我的工課無一定愛佇東京才會使做。」<br/>　　「毋過像新田kah瀨峯彼款……」<br/>　　「in的運氣好，嘛足gâu kah人交陪。我咧，無彼款本事，閣來就是猶未點香，先拍斷佛手(出師不利)。」<br/><br/><br/>---------------------------------<br/><br/>　　「攏是因為我。」<br/>　　「無定著。毋過，彼毋是重點。去台灣乎。薪水是內地的兩倍。去教中學的學生，天真ê接近大自然，接近南國豐富的大自然。展覽算啥物？遐的名聲(浮生虛名)算啥物？運氣kah本事－－其中到底有偌濟的真實性？我的圖，只要家己看佮意就有夠矣。」<br/>　　「－－」<br/>　　「毋過袂使無食乎飽。無論按怎攏愛去，生活才會變好。無干擾，我的心就會使恬恬伸展。喂，無愛去？」<br/>　　「－－」<br/>　　拄結婚時，想欲去台灣，是因為按呢。<br/>　　毋過我有一種失去啥物的感覺(落寞感)。若是去台灣，有好日子通過，嘛會使替八枝子買一領較成物的、用布縫的ki mo no(和服)。毋過我的圖是欲按怎哩？Kā新田的收入小看覓咧，Kā瀨峯的好評價小探聽咧。就親像我說服八枝子彼款，我真正足佮意我家己的圖？若是按呢，毋是應該愛無停止ê 畫出好作品？我所有的，毋是自信，嘛毋是無欲望，干焦是事業生活兩頭空的失敗者爾爾。<br/>　　猶毋過，這个時陣－－<br/>　　「去台灣啦。」<br/>　　「好，就去。等過年了後－－啊，有好日子通過，閣袂遮爾寒。來去，講去就去。」<br/>　　當然會寒，我至少猶有一領破幔，伊煞連頷巾攏無，干焦有一雙沐著油的布襪仔。我足毋甘。台灣會是穩定的目標？我干焦收到佇總督府做工課的阿叔寄的批，問我甘欲去做畫圖課的老師。為啥物我的心無法度著火？我的本事猶是啥物，干焦已經無去矣。就算是畫較細的圖，只要會當有所在通發揮，我甘願留佇東京，嘛無願意逃走。<br/><br/>　　3<br/>　　我繼續食薰，吐出來的氣親像雲仝款。入城，無啥物趣味，嘛無啥物所在通趁錢。所以我一月日攏咧看伊紅絳絳的面，講一堆戇話，佇厝內跔咧。面－－足濟面，真趣味。<br/>　　拍算kah松山先生傱錢，毋過男主人無佇厝內，袂當實現願望，佳哉伊的夫人提小可仔錢借我。<br/>　　－－喂，幫妳買布襪仔好無？我已經食過雞肉矣。<br/>　　善良懵懂的八枝子－－我的家後，暗暝嘛佇郊外後壁對咧(背對)竹林彼个有鉛鉼厝頂的厝內底的灶跤，因為欲做糋豬排，拼命咧摃已經變色的豬肉，予豬肉加減變較大。<br/>　　嘛莫怪八枝子會真爽快就答應欲來台灣。新田kah瀨峯攏佇報紙頂面名聲透京城，我煞無啥物通呵咾的所在(乏善可陳)。〈郊外之道〉佇鄉里的白弘社畫圖展覽內底展出，幫童話雜誌《鳥巢》畫圖－－按呢爾爾，這是今年的工課。<br/>　　〈梅雨晴〉、〈春光〉、〈披肩女子〉－－攏擲佇三尺大的壁櫥內面。<br/>　　伊閣較按怎善良、無見過人情世事，大概嘛狗食落豬肝，腹內知。<br/>　　啊，軟呢帽險仔落落去。真正是粗魯的路人，閣用伊幔的下跤劃著我的面，然後做伊去。<br/><br/>　　4<br/>　　是一个中學生。看伊的形，穿拄做好的久留米藍衫，下面是短的，袚短的幔，愈行愈遠。<br/>　　－－伊欲去某一个所在！我kā煞心的喊叫留落來，然後kā伊逐。<br/>　　佇來來去去的人潮慢慢仔行的跤步中，干焦有藍衫下面露出彼雙無穿布襪仔的跤，踏著堅定的朴齒柴屐，發出有勇氣而且緊促的聲音。<br/>　　我真欣羨有目標的人－－先tè<a rel='nofollow' href='http://ip194097.ntcu.edu.tw/TG/Concordance/concordance.asp?hp=poj&amp;su=te3--tioh8'/>伊行才閣講－－嘛罔模仿彼款有勇氣的跤步，tè<a rel='nofollow' href='http://ip194097.ntcu.edu.tw/TG/Concordance/concordance.asp?hp=poj&amp;su=te3--tioh8'/>伊行－－按呢，凡勢我亂操操的心靈，嘛會小可仔接近直線。<br/>　　－－真緊。勇往直前。喔，是呼哨仔。啥物呢？啊，是〈威廉泰爾序曲〉。　<br/>　　我的破鞋嘛開始踏出節奏，毋過我的呼哨仔完全呼袂出聲。就算kā喙合到上細，就算閣按怎歕風，嘛歕袂出聲。<br/>　　－－煞煞去，雖然歕袂出聲，毋過見若是呼哨仔，跤就會tè咧跳。丑仔！小丑仔！毋過，變較有勇氣矣。心中嘛總算是開始產生想欲變做直線的向望。<br/>　　轉斡。真狹的巷仔－－tem pu ra(甜不辣)的氣味對鼻仔來。行落崎仔，閣小可仔peh崎。<br/>　　－－我知影矣，原來有活動？既然來就來矣，好啦。<br/>　　中學生佇烏幕內底無去的時，我徛佇賣票的所在頭前，摸著橐袋仔內底隔五箍紙票，直直跳起來挵做伙的兩个的其中一个－－五十錢銀角仔。<br/>　<br/><br/>-----------------------------------<br/><br/><br/>　　5<br/>　　暗眠摸。電影佇咧播放。目睭猶未習慣，總講一句，人是khueh甲滿滿。我的尻脊骿倚壁，頭頂有一个四角形的空。對遐發出聲音，白色的光芒直直咧流過烏暗射過去－－十二分的威風。<br/>　　熱烈的噗仔聲。白光挵著的銀幕頂，出現一个查某人。穿洋裝，戴造型足媠的帽仔－－是熱天。而且騎白馬。溪仔邊，庄腳的道路。沓沓仔行向觀眾。<br/>　　噗仔聲猶閣佇咧，呼哨仔的聲音嘛做伙開始響。<br/>　　－－喔，鏡頭內底攏是伊呢。佇銀幕下跤干焦會使看著一屑仔馬的耳仔，規个銀幕攏是穿合軀洋裝的查某囡仔的身軀。終於佇正面攑頭，攑下頦，文文仔笑－－小可仔出現雙層的下頦，喙笑目笑。<br/>　　－－欸，這毋是邦子嗎？成做大美人矣呢。已經是沖沖滾的明星矣。騎馬，穿洋裝。<br/>　　我足驚疑。我蹛佇竹林的鉛鉼厝頂下跤，過比學生時代猶閣悽慘的日子的時陣，mo de ru 邦子已經是大明星矣。當伊像過去彼款，習慣性攑頭笑的時陣，佇年尾偷撥工的滿滿的觀眾，做伙拍噗仔，呼哨仔，我心中當然會驚疑甲嗷嗷唸。<br/>　　一道白光射過烏暗。當伊的尖尾四散的時陣，就會變做笑甲得意的邦子的影像。邦子的下頦，伊的希臘鼻仔，有重巡的大目睭－－伊的頭歪歪，向tè佇馬邊仔的有小可仔烏趖趖的下跤手人毋知咧講啥物話。<br/>　　喙唇佇咧振動。小可仔飽滿的下唇，輕輕仔震動－－就是彼个。瀨峯想欲共伊唚，煞予搧个一 tshuì-phué 的－－難得的幻想浮現佇我的心中。累積足長時間的想像，一觸久仔就爆發出來矣。<br/>　　「邦子，晚安。莫佇遐假鬼假怪矣。」<br/><br/><br/>　　6<br/>　　下跤手人對查某人的手中接過藍仔，然後行開。邦子落馬，正手撫撫馬的頷頸，視線囥佇細條河內底。奢華的長靴尖喙，輕輕仔拍節奏。查甫人轉來矣，捀一个內底貯滿菜蔬，頂面猶有一蕊鼓吹花的籃仔。邦子足滿意的款，離開馬頷頸的手尾，輕快提起彼蕊花。共希臘鼻仔近倚鼓吹花，花瓣 kiān-tiu ê 靠佇喙唇頂。邦子勾一个目尾親像少女彼款向頭頂看，倒 tshuì-phué 露出深深的酒窟仔－－噢，彼是徛佇 mo de ru 台頂，閃開畫生視線的四年前的伊的目尾。<br/>　　拍噗仔，無煞的拍噗仔。邦子若親像回應拍噗仔的款，誠緊共鼓吹花插佇帽仔的緞頂面，然後跳上馬的尻脊。留下圓圓的背影，佮馬做伙走遠。雄雄回頭，驕傲的笑容－－彼笑容逆白光咧走，落入我的頭殼內。白光化做聲音。<br/>　　「小三，久見矣。遮爾iap-tshih-gáng，猶是佮進前相仝啊？」<br/>　　「嗯。我啊，又毋是查某人。」<br/>　　「唉呀，哪會按呢講？」<br/>　　「因為啊，彼个對宮崎走來，穿一領冗冗的銘仙來學校，一徛起mo de ru台，開喙就欲甜路食的人啊。」<br/>　　「親像你講的，彼个人按怎矣？」<br/>　　「彼个人佇短短三年內變做大明星矣，過去向望的洋裝，這馬變做粗穿的衫；騎一匹馬，親一咧鼓吹花，滿滿觀眾的噗仔聲就若親像霆雷公。若毋是查某人－－毋是像你這款媠噹噹的大小姐，是無法度變做大明星。」<br/>　　「呵呵呵，多謝，你總算是呵咾我矣。為啥物當時毋肯遮爾有總頭甲我呵咾呢？有足濟方法會當表達你佮意我的。」<br/>　　「喔？後悔莫及呢。這馬會使嗎？」<br/>　　「這馬袂使，因為大明星是社會的金庫，所以佮散赤的畫家做伙，別人講啥物攏袂認同。」<br/>　　「－－」<br/>　　「等一下喔，我猶閣會出來。」<br/>　　「你看，這馬換做暗暝矣，洋裝嘛會無仝款矣，這个姿勢如何？」<br/>　　「喂，徛佇對岸彼个查埔人，真緣投呢。猶有佇後壁聽甲真痴迷的下跤手人，雖然有淡薄仔垃圾，毋過本來嘛是一个媠媠的查埔人吧。」<br/>　　「嗯，毋過，in攏是狼，定定佇遠遠的所在佮我包圍嘛佮我喝。我又毋是會悾悾去送死的羊仔。」<br/>　　「畢竟是四年前予搧个一 tshuì-phué 的人嘛。」<br/>　　「彼毋是重點，重點是我這个姿勢。坐佇天然石頂面，佮正跤翹佇倒跤頂，對溪彈奏曼陀林的大小姐的模樣，如何？」<br/>　　「真普通。定定會看著的情景。」<br/>　　「是啊，是足普通的畫面。聽你按呢講，我想起拄才的白百合啥物的，彼閣較粗俗到予人擋bē-tiâu。毋過，你對我的身軀攏無感覺？」<br/>　　「唔。」<br/>　　「所以講bē使嘛，所以你才會一直佇原地踏步嘛。畫面是平凡的，佇彼平凡中，坐咧毋動，掌握整个局勢的力量是啥物呢？Bē使干焦看外表，看看目睭，看看對頭到跤尾充滿的強大力量－－掌握力。彼可毋是啥物幼路的工夫。只有用新點點的精神佮堅強的力量，排除所有的困難，徛佇上頭前懸頂的人，才會使感動人心。」<br/>　　「－－」<br/>　　「愛有精神！Bē使按呢漏氣。愛啉酒的瀨峯，這馬按怎樣？知影新田評價真好吧？你的毋認輸，毋是想欲得著勝利的毋認輸，是想欲掩弱點的、無品的毋認輸。真是老古板。為啥物毋較歸氣咧？啥物框框的－－擲掉彼種無路用的物件，自由行動。」<br/>　　「唔嗯。」<br/>　　「對呀。我這種人，完全毋捌啥物技巧的，就干焦按呢爾爾；保持心情暢樂，新鮮、有活力，繼續突破現況啊。」<br/>　　「愛講笑，電影女演員講啥物技巧？面啦，媠噹噹的面啦。妳干焦是足有福氣，拄好有這个條件。」<br/>　　「嗯，毋定著你講對。毋過，你進前嘛有畫圖嘛。只要是五官端正的面，你就感覺有美感。其實一直咧畫西畫的人，應該早就了解，無反應出感情是無法度媠的。徛佇上頭前懸頂，bē使無新鮮感。歸身軀充滿新點點的、堅強的精神，才是少年的可貴的所在，敢毋是？任何代誌攏愛趕緊動手去做，勇敢去完成。躊躇上bē使得，就驚你會倒kiu，封閉的心足可怕。」<br/>　　「嗯。」<br/>　　「好，總算是愈講愈清楚矣。頭拄仔彼陋勢的款，實在是傷無志氣矣。我欲告辭矣。這種所在嘛愛定定來行行，串講棄嫌東京燈火傷刺目，就落伍矣。講啥物無所在通去，騙人。只要心中充滿鬥志－－張力若有夠，任何所在攏有趣味。佇郊外一間小厝內底，緊緊佮八枝子一个人掠咧，毋肯認輸；覕佇棉被內，懷疑家己的才調，哭咧睏去，實在是戇到有賰。彼就開始做事吧，再見。」<br/>　　「喂，無閣加開講一下？」<br/>　　「Bē使，這馬我就欲落入去這條河內淹死矣。就後擺閣再見面啦。」<br/>　　邦子落入去溪內，白色的衫佇水中半浮沉，愈流愈遠。<br/>　　懸額頭的緣投兄，佮彼位下跤手人，向天大聲哮。<br/><br/><br/>　　7<br/>　　白光予四角形的空吸入去。<br/>　　燈火發光，喧鬧的聲做伙衝入去耳仔內。<br/>　　「喂，金珠仔汽水。」<br/>　　佇寒冷的暗暝，少年的中學生一下啉完金珠仔汽水，厲害的角色。<br/>　　我對幻想中轉來現實。毋過對邦子的表情中感受到的家己問家己回答的聲音，猶閣佇我的頭殼內踅玲瓏。新鮮、充沛的力量，活跳的肢體－－邦子實在是充滿活力。<br/>　　雄雄發現我倚的壁面佮座椅區之間，有真闊的空間。<br/>　　佇前一時陣，猶閣that密足濟人的所在－－△△公司桐野邦子的人氣，真正是比別人閣較厲害。<br/>　　鈴聲－－燈火攏phah熄矣，干焦我的身軀後壁的所在是發光的。<br/>　　是字幕。《天國佮地獄》△△公司管弦樂團尾崎中尉指揮－－瞬間就無去矣。仝時，青色的光芒對天花板射落來，正咧向觀眾致意的中尉，半白的五分頭浮佇烏暗中。<br/>　　指揮棒劃過空中，觀眾拍噗仔。強勁的弦樂仝時響起－－雄雄停止，雙簧管獨奏，干焦是牧歌彼款溫柔迷人，第一提琴趕緊tè去。拉弦。pûn管。所有的樂器用逼人的氣勢演奏起來，變做快板。啊，就是彼个所在。是中尉的白頭吧？忽倒忽正。是矣，彼是獵神弄的場面－－五年前，我佇淺草看見的扮做獵神的歌劇女演員豐滿的胸坎，又浮佇記憶中。我吸一口氣，紲落去就是邱比特的狂舞。慢慢的琴音流過，親像nā哭nā講。雄雄出現短笛的聲音。<br/>　　噢，邱比特出場矣。啊，開始跳矣。而且，這毋是淺草一帶粗俗的胖女演員扮演的邱比特，是真正的愛神。我頭前的空間，puh出一个囡仔。水紅色的毛線帽，仝色的膨紗衫，綠色的幔，紅色的長桶靴－－七、八歲的圓lin-lin的查埔囡仔。<br/>　　當短笛響起來的時陣，伊正手gia̍h懸佇毛線帽頂面，倒手佇囥佇膨紗衫半腰。tè咧緊緊仔逐佇後壁的快板樂器的旋律，佇昏暗的燈火下跤文文仔笑，然後一liàn閣一liàn跳起來。<br/>　　－－哦，跳甲真好，舞步佮節奏攏總仝款。<br/>　　邱比特開始得意咧台頂四界跳舞。毛線做的愛神，喙phé紅絳絳，拍拼tè咧樂器的節奏。指揮棒繼續tín動，所有的樂器攏全力咧演奏，樂聲充滿整个會場，交織出上尾的樂章。<br/>　　用跤尾接載歸身軀，gia̍h佇頭頂的手gia̍h閣較懸，雄雄發出「嘩」的笑聲，囡仔像風車彼款se̍h起來。用毛線帽的尖尾當做中心，綠色的幔的下面劃出優美的圓。下面古錐的跤，穩穩仔se̍h。當綠色的圓擴大的時陣，毛線帽的尖尾就激烈跳動，浮佇半空中。<br/>　　樂聲雄雄停落來。樓頂樓跤傳來滿滿的喝好聲，尾崎中尉滿是jiâu痕的額頭頂，淡薄仔流汗，愉快面對觀眾。<br/>　　「阿母！小健跳甲真好吧！噢，啊！」用正手佮毛線帽提落來，露出圓圓的頭，邱比特無緊狂行向邊仔的特別座。<br/>　　烏色小小的手套對人群中伸出來，綠色的幔予吸入去彼雙手內底。<br/>　　哦！出色的舞者。勇敢，開朗，新鮮物件的象徵－－我的心燃燒起來。我強烈感覺著，偌濟年後又閣活的血液，佇我的胸坎沖沖滾。<br/>　　邦子，邱比特－－我欲畫圖囉。懷抱這種心情，佇心中描繪恁明朗的tshio-tiô，明仔載開始，絕對欲開始畫圖－－我無法度忍耐矣。一个踏步，走出烏幕，衝到外口。<br/>　　　　</font><div><font size='3' face='arial, sans-serif'>　　8<br/>　　我的破鞋仔比進前的中學生，閣較有力、閣較大聲踏過tīng-khok-khok的塗跤。合起喙唇，佇心中奏奧芬巴哈的有名樂曲，一邊呼無聲音的哨仔，排出人群行過去。<br/>　　行完落崎路的時陣，呼出聲音矣。哨仔呼出聲音矣。對出世以來，這人呼無聲音的哨仔，就按呢像短笛彼款，雄雄碰著喙唇，響甲真有力。<br/>　　噢，呼出聲音矣，哨仔呼出聲音矣。八枝子、邦子、邱比特，猶閣有新田、瀨峯，哨仔響起來矣。有夠gâu矣！勇氣雄雄變足濟！畫予恁看，我欲一直畫落去－－<br/>　　我運用三級跳的要領，攑起跤，歕風，三、四，總算是呼出成款的哨仔，nā走nā跳衝到牛込車站。<br/><a rel='nofollow' href='http://taigi.fhl.net/dict/search.php?graph=1&amp;skey=chhio-tio5'/><br/><br/><br/>　　9<br/>　　我才無欲去台灣。過年後，我欲佮八枝子佇東京歡喜過日子。看！晴和的暗暝，美麗的星光。賰的炸豬排予狗食吧。八枝子，仁慈善良－－這是妳唯一的優點。加上你猶閣少年，猶閣有gín仔氣。連我攏少年起來，變甲真有tshio-tiô，有自信，又開朗。竹林啥物的，全部剉掉！我會曉呼哨仔矣，所以畫bē出來－－畫bē出好的圖就害了了矣。<br/>　　畫筆君，失禮矣；畫布君，真久無看見矣。真久無向恁問候矣。對明仔載開始，要加倍做工課。Mài生氣－－<br/>　　我一邊用力踢牛車站的石板路，一邊佮正手懸懸攑向寒冷的天頂，期待倒斡正彎的電車的車頭燈。</font></div><div><font size='3' face='arial, sans-serif'><br/></font></div><div><font size='3' face='arial, sans-serif'>　　</font></div></div></td></tr></tbody></table></div></div><br /><small>Updated on <abbr class="updated" title="2013-07-03T16:28:57.181Z">&#19971;&#26376; 3, 2013</abbr> by <span class="author"><span class="vcard"><a class="fn" href="mailto:seventh0421@gmail.com">Seventh Qiu</a></span></span> (<a href="../history.html">Version <span class="sites:revision">18</span></a>)</small><br /></div></div></body></html>