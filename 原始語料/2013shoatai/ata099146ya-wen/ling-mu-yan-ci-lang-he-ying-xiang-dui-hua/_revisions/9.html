<html><head><title>&#37428;&#26408;&#24421;&#27425;&#37070;&#65293;&#21644;&#24433;&#20687;&#23565;&#35441; (Version 9)</title></head><body><div class="hentry webpage" id="https://sites.google.com/feeds/content/site/2013shoatai/4206456952953074452"><h3><span class="entry-title">&#37428;&#26408;&#24421;&#27425;&#37070;&#65293;&#21644;&#24433;&#20687;&#23565;&#35441;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>　　1<br/>　　正跤疼－－我足忝。一月日無相見的東京燈火，投落譀譀的光，予我心中亂操操。<br/>　　拜訪朋友，毋過聽講新田佇咧無閒春陽會參展作品的代誌，瀨峯嘛是因為贊助者倉橋的畫像沐沐泅。聽講in攏足認真拍拚，這款話干焦予我閣較無力－－所以，一月日無來東京的我無所在通去，佇崎仔路中央定去。對頭拄仔開始，神樂坂，已經來回行過行三擺。<span style='background-color:rgb(204,204,204)'>暗暝七點的年尾</span>－－行路，趕路，人潮相挨相kheh－－毋過，彼位會使伸手借錢的松山先生，聽講下暗去橫濱矣，伊紅絳絳的面袂經過遮。佇牛込會館二樓的窗仔是排做一排，雄雄看是壯觀的<span style='background-color:rgb(204,204,204)'>俯視的面</span>，kah反映佇窗仔頂足濟會變形的面－－頂真看逐一个面，來去的面攏足歡喜呢。<br/>　　這站，我看傷濟仝一个人的面。<br/>　　「八枝子」－－我跔落來，點薰。<br/><br/>　　2<br/>　　今年的春天時陣－－<br/>　　「<span style='background-color:rgb(204,204,204)'>去台灣啦</span>。」<br/>　　「為啥物？」<br/>　　「日子較好過。咱愛<font color='#ff0000'>作</font>伙生活，蹛佇東京傷辛苦矣。」<br/>　　「－－」<br/>　　「我的工課無一定愛佇東京才會使做。」<br/>　　「毋過像新田kah瀨峯彼款……」<br/>　　「in的運氣好，嘛足<font>gâu kah人交陪。我咧，無彼款本事，閣來就是</font><span style='background-color:rgb(204,204,204)'>猶未點香，先拍斷佛手(出師不利)</span>。」<br/><br/><br/>---------------------------------<br/><br/>　　「攏是因為我。」<br/>　　「無定著。毋過，彼毋是重點。去台灣乎。薪水是內地的兩倍。去教中學的學生，<span style='background-color:rgb(204,204,204)'>天真<span style='font-family:Taiwanese Serif' lang='EN-US'>ê </span>接近大自然</span>，接近南國豐富的大自然。展覽算啥物？<span style='background-color:rgb(204,204,204)'>遐</span><span style='background-color:rgb(204,204,204)'>的名聲(浮生虛名)</span>算啥物？運氣kah本事－－其中到底有偌濟的真實性？我的圖，只要家己看佮意就有夠矣。」<br/>　　「－－」<br/>　　「毋過袂使無食乎飽。無論按怎攏愛去，生活才會變好。無干擾，我的心就會使恬恬伸展。喂，無愛去嗎？」<br/>　　「－－」<br/>　　拄結婚時，想欲去台灣，是因為按呢。<br/>　　毋過我有一種<span style='background-color:rgb(204,204,204)'>失去啥物的感覺(落寞感)</span>。若是去台灣，有好日子通過，嘛會使替八枝子買一領較成物的、用毛縫的ki mo no(和服)。毋過我的圖是欲按怎哩？Kā新田的收入小看覓咧，Kā瀨峯的好評價小探聽咧。就親像我說服八枝子彼款，我真正足佮意我家己的圖嗎？若是按呢，毋是應該愛無停止<span style='background-color:rgb(255,255,255)'><span style='font-family:Taiwanese Serif' lang='EN-US'>ê </span></span>畫出好作品嗎？我所有的，毋是自信，嘛毋是無欲望，干焦是事業生活兩頭空的失敗者爾爾。<br/>　　猶毋過，這个時陣－－<br/>　　「去台灣啦。」<br/>　　「好，就去。等過年了後－－啊，有好日子通過，閣袂遮爾寒。來去，講去就去。」<br/>　　當然會寒，我至少猶有一領破幔，伊煞連頷巾攏無，干焦有一雙沐著油的布襪仔。我足毋甘。台灣會是穩定的目標嗎？我干焦收到佇總督府做工課的阿叔寄的批，問我甘欲去做畫圖課的老師。為啥物我的心無法度著火？我的本事猶是啥物，干焦已經無去矣。就算是畫較細的圖，只要會當有所在通發揮，我甘願留佇東京，嘛無願意逃走。<br/><br/>　　3<br/>　　我繼續食薰，吐出來的氣親像雲仝款。入城，無啥物趣味，嘛無啥物所在通趁錢。所以我一月日攏咧看伊紅絳絳的面，講一堆戇話，佇厝內跔咧。面－－足濟面，真趣味。<br/>　　拍算kah松山先生傱錢，毋過男主人無佇厝內，袂當實現願望，佳哉伊的夫人提小可仔錢借我。<br/>　　－－喂，幫妳買布襪仔好無？我已經食過雞肉矣。<br/>　　善良懵懂的八枝子－－我的家後，暗暝嘛佇郊外<span style='background-color:rgb(204,204,204)'>後壁對著(背對)</span>竹林彼个有鉛鉼厝頂的厝內底的灶跤，因為欲做糋豬排，拼命咧摃已經變色的豬肉，予豬肉加減變較大。<br/>　　嘛莫怪八枝子會真爽快就答應欲來台灣。新田kah瀨峯攏佇報紙頂面名聲透京城，我煞<span style='background-color:rgb(204,204,204)'>無啥物通呵咾的所在(乏善可陳)</span>。〈郊外之道〉佇鄉里的白弘社畫圖展覽內底展出，幫童話雜誌《鳥巢》畫圖－－按呢爾爾，這是今年的工課。<br/>　　〈梅雨晴〉、〈春光〉、〈披肩女子〉－－攏擲佇三尺大的壁櫥內面。<br/>　　伊閣較按怎善良、無見過人情世事，大概嘛<font size='2'>狗食落豬肝，腹內知</font>。<br/>　　啊，軟呢帽險仔落落去。真正是粗魯的路人，閣用伊幔的下跤劃著我的面，然後做伊去。<br/><br/>　　4<br/>　　是一个中學生。看伊的形，穿拄做好的久留米藍衫，下面是短的，袚短的幔，愈行愈遠。<br/>　　－－伊欲去某一个所在！我kā煞心的喊叫留落來，然後kā伊逐。<br/>　　佇來來去去的人潮慢慢仔行的跤步中，干焦有藍衫下面露出彼雙無穿布襪仔的跤，踏著堅定的<span style='background-color:rgb(204,204,204)'>朴齒</span>柴屐，發出有勇氣而且緊促的聲音。<br/>　　我真欣羨有目標的人－－先<span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>tè</span><a rel='nofollow' href='http://ip194097.ntcu.edu.tw/TG/Concordance/concordance.asp?hp=poj&amp;su=te3--tioh8'/>伊行才閣講－－嘛罔模仿彼款有勇氣的跤步，<span style='font-family:Taigi Unicode,Charis SIL,Lucida Sans Unicode,Times New Roman' lang='EN-US'>tè</span><a rel='nofollow' href='http://ip194097.ntcu.edu.tw/TG/Concordance/concordance.asp?hp=poj&amp;su=te3--tioh8'/>伊行－－按呢，凡勢我亂操操的心靈，嘛會小可仔接近直線。<br/>　　－－真緊。勇往直前。喔，是呼哨仔。啥物呢？啊，是〈威廉泰爾序曲〉。　<br/>　　我的破鞋嘛開始踏出節奏，毋過我的呼哨仔完全呼袂出聲。就算kā喙合到上細，就算閣按怎歕風，嘛歕袂出聲。<div>　　－－煞煞去，雖然<span style='line-height:1.6;font-size:10pt'>歕</span><span style='line-height:1.6;font-size:10pt'>袂出聲，</span><span style='line-height:1.6;font-size:10pt'>毋過見若是</span><span style='line-height:1.6;font-size:10pt'>呼哨仔，</span><span style='line-height:1.6;font-size:10pt'>跤就會</span><span style='font-family:Taigi Unicode,Charis SIL,Lucida Sans Unicode,Times New Roman;line-height:1.6;font-size:10pt'>tè咧跳。丑仔！小丑仔！</span><span style='line-height:1.6;font-size:10pt'>毋過，變較有勇氣矣。心中嘛總算是開始產生想欲變做直線的向望。</span></div><div><span style='line-height:1.6;font-size:10pt'>　　轉斡。真狹的巷仔－－tem pu ra(甜不辣)的氣味對鼻仔來。行落崎仔，閣小可仔peh崎。</span></div><div><span style='line-height:1.6;font-size:10pt'>　　－－我知影矣，原來有活動？既然來就來矣，好啦。</span></div><div><span style='line-height:1.6;font-size:10pt'>　　中學生佇烏幕內底無去的時，我徛佇賣票的所在頭前，摸著橐袋仔內底隔五箍紙票，直直跳起來挵做伙的兩</span><span style='line-height:1.6;font-size:10pt'>个的</span><span style='font-size:10pt;line-height:1.6'>其中一</span><span style='line-height:1.6;font-size:10pt'>个</span><span style='font-size:10pt;line-height:1.6'>－－五十錢銀角仔。</span></div><div>　<br/></div></div></td></tr></tbody></table></div></div><br /><small>Updated on <abbr class="updated" title="2013-05-20T10:22:51.948Z">&#20116;&#26376; 20, 2013</abbr> by <span class="author"><span class="vcard"><a class="fn" href="mailto:ungian@gmail.com">Ungian Iunn</a></span></span> (<a href="../history.html">Version <span class="sites:revision">9</span></a>)</small><br /></div></div></body></html>