<html><head><title>ATA100144&#38597;&#28085; (Version 4)</title></head><body><div class="hentry webpage" id="https://sites.google.com/feeds/content/site/2014shoatai/238586956350334325"><h3><span class="entry-title">ATA100144&#38597;&#28085;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><span><p style='margin-top:0pt;margin-bottom:4pt;text-indent:36pt;text-align:justify'><font face='Arial' color='#000000'><span style='font-size:15px;line-height:25.05681800842285px;white-space:pre-wrap'>&lt;婚約奇譚>呂赫若</span></font></p><p style='margin-top:0pt;margin-bottom:4pt;text-indent:36pt;text-align:justify'><font face='Arial' color='#000000'><span style='font-size:15px;line-height:25.05681800842285px;white-space:pre-wrap'><br/></span></font></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>車站的電火已經著矣。春木買一張月臺的票行入去月台。已經有足濟的旅客佇月台頂行來行去，咧等火車到站。敢若看著一張清楚的面仔，青恂恂的浮佇咧電火下跤。幾若個一看就知影是佇附近酒店咧上班的小姐嚾做伙，不時斡頭看咧看鐵枝仔路的所在。有時陣閣會開講。</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「恁這寡社會的糞埽!」春木看袂起的</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>佇咧心內偷偷仔共in罵。一面看對別位。彼寡身軀頂穿洋裝的查某、穿日本仔衫的內地查埔，每一個妝甲足好看的查埔查某，in的面色攏笑笑，而且攏咧欶薰，用看袂起人的眼光，冷冷的甲彼寡一直咧講話而且足大聲的廣東阿桑看。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>站務人員佇咧月台頂面喝講啥物行過去。春木佇咧長椅條仔坐落來，目睭看對車站外的城市，看伊佇咧電火跤閃爍彼種無仝款的變化，一面咧想琴琴為啥物會雄雄走來C城市，強欲共所有可能的理由攏想過一擺矣。到底伊是為啥物?......</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>這工透早，伊接著琴琴的批。</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「...代誌誠突然，我準備欲坐下晡六點四十八分的火車去C城市，到時陣敢會使請你來車站共我載?......」批內底的內容確實乎春木驚一著。敢講琴琴是離家出走?這是春木頭一個想到的。無，是為啥已經</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>佮故鄉的查埔(嘛是春木的好朋友)訂婚矣，無愛佇咧厝裡準備做新娘；煞佇咧無未婚夫、無家人陪伴的狀況之下，家己一個人走來這個生份的C城市?毋過，換一個角度來想，伊是閣有啥物理由欲離家出走?今仔日伊的處境佇咧春木的眼內，根本著無按呢做的必要。伊佮伊的未婚夫明和的婚事是透過相親，兩個人攏真意愛才決定欲結婚的，絕對無閣反僥的道理，而且琴琴嘛毋是彼種反來反去的人。事實上伊是一個誠熱情、誠有性格的查某人。------按呢講起來，離家出走是絕對無可能的代誌，無到底是為啥物哩?</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>月台頂的燈火實在有光。下跤有一大陣人的烏影。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>火車佇咧六點五十五分，拖著重又閣烏趖趖的車體，跙入來車站。春木對椅仔頂徛起來。欲上車、落車的人kheh來kheh去，亂七八糟，但是佗位有琴琴的形影?春木有一點仔感覺著失望。但是猶是徛咧原本的所在，目睭擘金金，閣較認真咧揣。這時月台頂的鈴仔咧響矣，落車的人全部行對樓梯彼爿，對月台頂消失。春木看對樓梯的方向。琴琴敢會已經先走去樓頂矣?春木三步做兩步，緊逐入去人群的後壁。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>這時陣，對後面傳來一個聲音咧甲喝</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>：「春木!」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>春木的心內勼一下</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>。拄才停靠的火車月台頂，佇咧較後壁的所在，手捾(kuānn)行李的琴琴滿是笑容的行去伊的面頭前。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「啊!」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>春木的面頂嘛攏是笑容</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>，對琴琴彼爿走過，琴琴向(ànn)腰予伊一個鞠躬(kiok-kiong)。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「最後猶是你先看著我</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>。</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>春木一面講</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>，一面接過琴琴的行李，佮伊同齊行對樓頂去。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「是啊!我的心內是足緊張的</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>，假使講你袂使來甲我接，我著害矣!</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>」琴琴微微仔笑</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>，嘛誠認真咧講。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「哈、哈</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>。失禮!我無注意著，你應該誠忝矣hooh?</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「是啊!有影誠</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>忝，你最近過了按怎?</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>佮以前仝款...仝款嘛是一個孤單的公務人員。故鄉的人咧，應該攏好好hooh?</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「嘿(heh)</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>。</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「明和</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>最近按怎?佇咧理論方面的研究應該有閣較進步hooh?</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「......</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>。</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>毋知是為啥物</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>，講著明和，琴琴面頂的笑容就無去矣，而且嘛無願意閣繼續講話。春木一看，一開始閣掠準是講著伊的未婚夫驚見笑哩!但是真緊著會使發現代誌毋是所想的按呢。詳細共看，就會使看出琴琴其實是無歡喜的，而且兩個目眉閣攝(liap)做伙，春木感覺足奇怪。過了一時仔，琴琴才足受氣的講出一句話。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「莫閣講伊啊!彼個歹心的跤數(kha-siàu)!」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「啥物?!」春木袂當相信的看對伊。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>行出月台，琴琴繼續向前行，而且攏無講話。天色已經全部攏暗矣。點仔膠路的兩爿嘛已經有夜市仔咧擺擔，唱片音樂的聲對la</span><span style='font-size:9px;font-family:Times New Roman;color:rgb(0,0,0);background-color:transparent;vertical-align:sub;white-space:pre-wrap'>33</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'> ji</span><span style='font-size:9px;font-family:Times New Roman;color:rgb(0,0,0);background-color:transparent;vertical-align:sub;white-space:pre-wrap'>55</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'> ooh</span><span style='font-size:9px;font-family:Times New Roman;color:rgb(0,0,0);background-color:transparent;vertical-align:sub;white-space:pre-wrap'>3</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>內面傳出來。三層樓仔的松竹剃頭店彼個霓虹燈看起來特別影目(iánn-ba̍k)。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「到底是為啥物?就欲結婚啊，你無愛好好</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>佇厝裡準備做新娘仔，煞家己一個人捾行李按呢走出來，我實在無你法呢。</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>那行，春木忍袂牢閣甲伊問:</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「敢講袂使共理由講予我知?」</span></p><p style='line-height:1.6704545454545454;margin-top:0pt;margin-bottom:4pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'><span style='white-space:pre'>	</span>過了真久，琴琴才共頭攑起來，用咇咇掣的聲音講:</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「敢講查某囡仔一旦死會，就一定愛</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>佇咧厝裡做工課，敢一定愛完成結婚的義務(gī-bū)?這只不過是查埔人獨裁的布爾喬亞觀念爾爾。我佇咧結婚進前家己一個人來旅行(lú-hîng)，有啥物袂使的?</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「話是按呢講無毋著，但是這種情形，毋但我爾爾，若是別人看著嘛會感覺怪怪吧?」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>春木欲繼續講落，琴琴煞無奈心的徛咧遐著按呢毋行:「我請你來車站，是有代誌欲來共你拜託......」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「你干知影瓊芳蹛(tuà)</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>佇咧佗位?干會使tshuā我去?我干焦需要你幫我這個忙。</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>原來是欲春木</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>tshuā路，tshuā伊去瓊芳in兜去。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「我當然知影。毋過既然攏來到遮矣，你感覺先去我遐坐一咧按怎?」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>兩個人閣繼續行做伙，踅過夜市仔的大、小路。春木是XXX人壽保險公司的人員，</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>佇咧別人咧</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>蹛(tuà)</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>的公寓二樓租一間房間</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>。一個羅漢跤仔</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>tshuā一個少年查某人到伊</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>蹛(tuà)的所在，總是有一點仔怪怪。但是伊連一點仔布爾喬亞浪漫的想法攏無，單純只是因為是好朋友的關係請伊來的。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>厝頭家一家伙仔拄好攏</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>咧食暗頓。厝主太太一直共琴琴金金仔看，面頂閣笑甲真曖昧，共春木問:</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「伊是啥人?」</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>厝主太太一定認為春木是tshuā外口的查某人轉來過暝的。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「是我一個庄跤的朋友啦!」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>春木無愛想欲插伊，斡頭對</span><span style='font-size:15px;font-family:Arial;color:rgb(0,0,0);background-color:transparent;vertical-align:baseline;white-space:pre-wrap'>厝主太太的</span><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>十二歲查埔囡仔，請伊去叫兩碗麵。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:rgb(0,0,0);background-color:transparent;vertical-align:baseline;white-space:pre-wrap'>「遮真安靜，看起來袂䆀喔!」</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:#000000;background-color:transparent;font-weight:normal;font-style:normal;font-variant:normal;text-decoration:none;vertical-align:baseline;white-space:pre-wrap'>春木行</span><span style='font-size:15px;font-family:Arial;color:#000000;background-color:transparent;font-weight:normal;font-style:normal;font-variant:normal;text-decoration:none;vertical-align:baseline;white-space:pre-wrap'>佇咧頭前，琴琴綴咧後壁講。</span></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span/></p><p style='line-height:1.6704545454545454;margin-top:0pt;margin-bottom:4pt;text-indent:36pt;text-align:justify' dir='ltr'><span style='font-size:15px;font-family:Times New Roman;color:#000000;background-color:transparent;font-weight:normal;font-style:normal;font-variant:normal;text-decoration:none;vertical-align:baseline;white-space:pre-wrap'>「是啊，遮已經算是郊區(kau-khu)矣。」</span></p></span></div></td></tr></tbody></table></div></div><br /><small>Updated on <abbr class="updated" title="2014-04-22T12:08:20.012Z">&#22235;&#26376; 22, 2014</abbr> by <span class="author"><span class="vcard"><a class="fn" href="mailto:sylviawu601@gmail.com">&#21555;&#38597;&#28085;</a></span></span> (<a href="../history.html">Version <span class="sites:revision">4</span></a>)</small><br /></div></div></body></html>