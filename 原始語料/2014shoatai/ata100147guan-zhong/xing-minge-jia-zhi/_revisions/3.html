<html><head><title>&#24615;&#21629;&#234;&#20729;&#20540; (Version 3)</title></head><body><div class="hentry webpage" id="https://sites.google.com/feeds/content/site/2014shoatai/2787735395505815480"><h3><span class="entry-title">&#24615;&#21629;&#234;&#20729;&#20540;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-align:center' align='center'><span style='font-family:微軟正黑體,sans-serif;background-color:rgb(255,255,255)'><font color='#0000ff'>性命的價值</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「你猶毋肯照實認矣？」</font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>會記得是佇三冬前的一个寒天的暗暝，我恬靜的睏踮燒絡仔燒絡的眠床頂，當佇脫離肉氣、亂世的人世間；飄蕩佇自由、美麗的天地的時；忽然間響起一聲若雷公拍鑼的聲音，共我甜蜜的夢拍醒，共我的心靈驚愣去矣！</span></font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「實實<span lang='EN-US'>…</span>在在無<span lang='EN-US'>…</span>無」</font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>這大概是一个予人審問、受審判的人才會應答的話？彼微弱又閣哀怨的聲音佇咧咇咇掣，聲音低甲強欲聽袂清楚。</span></font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「若毋是東鄰的阿叔掠著賊？或者是西厝的囡仔講白賊？」一時予我非常懷疑，竟然捎無頭摠來。</font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='EN-US'>         </span><span style='font-family:微軟正黑體,sans-serif'>從此以後，只有喉滇、哀哭的聲音，佮彼个<span lang='EN-US'>phit-phit-phak-phak
</span>的竹板聲，不斷循環，一直到天光。</span></font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>這一暗，無需要加講，我自然綴咧一場吵鬧，無法度好睏眠，等無天光，隨趕緊<span lang='EN-US'>peh</span>起床，這時陣，厝內猶無半个人醒起來；干焦灶跤彼个老婆仔，無閒東無閒西佇遐無閒伊唯一的工課。</span></font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>「你今仔日若遮早就起床矣？」老婆仔看著我一面半醒半眠的面腔，對房間內行出來，共伊的工課放開，笑咍咍的共我的頷頸攬牢咧，恥笑的問：「可能是想欲食奶啦？哈哈？予我臆著矣！」</span></font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>「啥物話？無愛共你講啦！」我無想欲插伊，想欲逃脫出伊的手中，兩支手干焦共目睭崁咧。</span></font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「你無愛共我講？按呢，我就無愛煮飯予你食。」</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「你定定恥笑我討欲食奶，我偏偏無愛共你講啦！」我司奶的講。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「哈哈！你這个囡仔真乖巧，共我講啦！你為啥物今仔日遐爾早就起床？」老婆仔一爿講，一爿共油炸粿提予我。</font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>大凡細漢囡仔，只要有通好食，啥物代誌攏會講；我當然嘛是仝款，我一面咬著油炸粿，一面沓沓仔講：「昨暗你敢無聽著<span lang='EN-US'>phit-phit-phak-phak </span>的竹板聲佮哀哭聲？<span lang='EN-US'>……</span>」</span></font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「啥物？無啦，啥物時陣？我哪會攏無聽著！」</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「差不多過一兩點的時陣啦？呀唷！我足驚！想著一定是東厝的阿叔掠著賊矣？拍罵甲足厲害；顛倒共我驚醒。」我佇講的時，不時起雞母皮。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「啥物？東厝的阿叔掠著賊？為啥物我會毋知影？」</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「啥物話會使講予恁這个臭耳聾的婆仔聽咧？」</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「嘎嘎！是啦！人老矣就無效矣；啥物代誌都無法度聽清楚<span lang='EN-US'>……</span>毋過，可能是昨暝傷忝，睏死矣！」</font></span></p>

<p><span style='font-family:微軟正黑體,sans-serif;background-color:rgb(255,255,255)'><font color='#0000ff'>我閣共昨暝驚著的代誌講予伊聽，伊聽甲強欲袂記得伊的工課。</font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='NL'>        </span><span style='font-family:微軟正黑體,sans-serif'>無偌久，飯熟矣；我照慣例去洗面、漉喙，清彩食幾喙飯，共冊包整理好勢，就走去學校上課。</span></font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='NL'>        </span><span style='font-family:微軟正黑體,sans-serif'>中晝放學的亂鐘仔聲：「叮叮叮<span lang='NL'>......</span>」響起來矣，這是叫人偌爾快活的一个福音啊！我共冊包提牢的，隨閣喘一口氣拚轉去厝裡。</span></font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='NL'>        </span><span style='font-family:微軟正黑體,sans-serif'>干焦看著恬靜厝埕前，有一堆人倚佇遐，敢若咧看鬧熱的樣徛踮遐，有的人探頭對門內直直看，有的人搖頭弄舌，有的人踮邊仔踅踅念，有的人佇遐吐大氣，有種種的議論聲音，場面不止仔亂。</span></font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='NL'>        </span><span style='font-family:微軟正黑體,sans-serif'>「昨日清江兄講：<span lang='NL'>in</span>老爸欲買一台活動式的戲影機予伊踮厝裡放電影，這馬毋是咧放矣？真快活<span lang='NL'>......</span>」</span></font></span></p>

<p><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='NL'>        </span><span style='font-family:微軟正黑體,sans-serif'>按呢共想一下，不知不覺當中，我好親像厝鳥仔仝款，暢甲</span><span style='font-family:Times New Roman,serif' lang='NL'>phi̍h-pho̍k</span><span style='font-family:微軟正黑體,sans-serif'>跳，規个心肝頭內干焦想欲看活動式的戲影機，嘛因為按呢煞袂記得腹肚會枵無，時間有偌晏矣，就用盡食奶的氣力，拚命走去頭前佮人鬥鬧熱。</span></font></span></p>

<p><span style='background-color:rgb(255,255,255)'><font color='#0000ff'><span style='font-family:Times New Roman,serif' lang='NL'>        </span><span style='font-family:微軟正黑體,sans-serif'>可惜因為身材傷矮，看鬧熱的人又閣真濟；哪看會著？只好閣續向前軁空，軁入去人群縫內。</span></font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>失望啦！內面哪有啥物活動式的戲影機咧？干焦看著門內的倒手爿，有一个細漢查某囡仔倒佇遐，無啥氣力的倒佇遐，面容毋但無任何的血絲，身軀閣帶有濟濟若魚鱗的樣，袂輸去予人舂過的傷痕；一个紫烏色喙唇，又閣不時流出喙瀾來；大概是佮閻羅王上接近的彼一時？伊彼个欲死欲死的模樣，實在是予人替伊感覺心酸；毋過彼个時陣我煞無感受著「死」這个字，干焦看著彼个細漢查某囡仔的面腔，實在有夠歹看，干焦感覺有淡薄仔起雞母皮！</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「彼敢毋是秋菊？為啥物會倒佇遐？敢是閣予人拍矣，人毋是予伊睏眠床矣？」我心內是按呢想，差一屑仔煏空講出喙，但是最後嘛是忍牢的矣，只是心肝內一直咧臆。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「啥物代誌啊？」這是一个衫穿插若工人的人問的。</font></span></p>

<p style='text-indent:24.0pt'><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif'>「景祥舍拍傷查某</span><span style='font-family:細明體-ExtB,serif'>𡢃仔！</span><span style='font-family:微軟正黑體,sans-serif'>」曲痀的進興伯講，佇講的時陣閣共伊彼指若柴支的指指仔，向內面直直比。</span></font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「是為著啥物代誌共拍咧？」另外一个人咧問。無偌久，頷頸向向塗跤看秋菊，又閣佇遐踅踅念：「哪共人拍甲遮厲害！？」</font></span></p>

<p style='text-indent:24.0pt'><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif'>「聽講是佇早起兩點的時，景祥舍轉來，腹肚枵矣，叫這个查某</span><span style='font-family:細明體-ExtB,serif'>𡢃仔提碗去買點心；大概是這个查某𡢃仔無細膩</span><span style='font-family:新細明體,serif'>？竟然共一个碗摃破去，所以才予人修理！</span><span style='font-family:微軟正黑體,sans-serif'>」</span></font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「毋是！我聽講是因為金手指<span lang='NL'>ph</span>à<span lang='NL'>ng</span>見！」一个徛佇我身軀邊的人咧講。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「唉！一个少年的查某囡仔，就算講共碗摃破去，金手指<span lang='NL'>ph</span>à<span lang='NL'>ng</span>見去，何必按呢共人修理甲遮爾悽慘？這敢袂傷<span lang='NL'>......</span>」閣有一个看袂過的人咧講。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>這馬我才知影為啥物昨暝會遐爾吵鬧，這時，竹板聲！哀哭聲！就親像海湧仝款，共彼暝恐怖的聲音絞轉來我的頭殼內，姑不將閣害我想起彼當時秋菊予人苦毒的畫面。忽然間，頭殼內煞變成一台活動式的戲影機，共烏白想的畫面，一幕一幕重新放影出來，予我開始想著伊的身世。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>我會記得伊拄仔來的時，是佇足久進前的一个年尾？彼年伊拄好八歲；因為伊的身材不止仔細漢，所以看起來敢若只有七歲囡仔的大。閣加上厝內因為真散食，長期營養不良，才會影響伊的發育。</font></span></p>

<p style='text-indent:24.0pt'><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif'>伊今仔來的彼工，定定纏佇清江兄佮我的身軀邊，招阮去<span lang='NL'>in</span>兜</span><span style='font-family:細明體-ExtB,serif'>𨑨迌</span><span style='font-family:微軟正黑體,sans-serif'>。伊是佮一个年歲差不多四十捅頭的中年婦女來的。伊彼當時的歹勢、驚惶、悲傷的心情；到今我猶閣袂放袂記。伊時常無愛講話抑是創啥，只是綴咧彼个婦女的身軀邊，彼種煩惱不安的情緒，袂輸欲予人掠去坐監的樣，就親像人所講的「驚弓之鳥」仝款。是偌爾仔可憐啊！</span></font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>從此以後，伊就若像予人關入去籠仔底的鳥仔仝款，逐日過著悲傷的日子，無自由的空間，就親像畜牲的生活矣。彼个囡仔應當有天真佮快樂的生活，就佇彼个青面獠牙的糞埽控制之下，失去快樂佮教育矣，這是連伊眠夢嘛想袂著的所在。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>伊逐暗攏愛過十二點了後才會當去睏，透早五點外著愛<span lang='NL'>peh</span>起來；伊逐工做工課，老實講，就算是一个大人嘛袂堪得按呢操勞。逐工早起起床著愛掃塗跤、拭椅桌、換煙筒水、煎茶、排水、洗衫、洗碗箸、買菜蔬、捶腰骨、清屎桶、鬥送貨、顧厝跤、閣愛照顧小主人；遮爾濟的穡頭，攏愛伊一个人來擔。萬一無提防，一个無細膩、閣愛受著拳頭、竹板佮索仔伺候！</font></span></p>

<p style='text-indent:24.0pt'><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='NL'> </span><span style='font-family:微軟正黑體,sans-serif'>伊會使講是無一工會當平平安安的過日子，毋是嫌彼个做無好，就是講這个辦無好勢，一日內，上無愛討兩擺皮疼，予人撟百外聲，這情形差不多會使講是慣例矣。</span></font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>我會記得有一擺，大概是為著欲管顧小主人？因為伊的小主人欲<span lang='NL'>peh</span>去入桌頂頂懸提物件食，家己無注意，對椅仔頂跋落來，皮膚有淡薄仔遛皮；<span lang='NL'>in</span>某就刁工共伊誣賴，講伊是刁故意欲害小主人受傷的。竟然共伊若「刻龍蝦」的方式，吊起來；夭壽骨的一直共拍共舂，拍佮伊規身軀痛疼、傷痕纍纍，甚至彼工閣無愛予伊飯食，無愛予伊被睏。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>唉喲！一个干焦八、九歲細細漢的查某囡仔，哪堪會起這款無情的暴行咧？所以，伊佇這个暗暝，身體雄雄燒熱起來，燒甲強欲毋知人去，這場大病，差不多有一禮拜遐爾久。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>這款病假使是發生佇伊的小主人的身上，毋知影醫生愛倩幾十个，藥方愛開幾十帖矣；毋過伊咧？煞無半个人欲插伊。毋但無人欲插伊、可憐伊，閣予伊个主人佮女主人剾洗講伊是驚無閒，貧惰做工課，冤枉伊是假破病的；一直迫伊拖命做苦工，穡頭若是有延著，又閣愛予人拍，講到這馬，我猶是真替伊感覺心酸，替伊驚惶！</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>經過這擺的重病了後，伊的面色嘛因為按呢變較青黃款矣；伊的四肢，嘛因為彼場重病的關係，致使伊的雙跤雙手閣較瘦肉矣。人咧講：「食穿無，打罵有。」伊的一生就是按呢。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>我就親像咧放活動式的戲影機仝款，共我頭殼內的幻影，一模、一樣、一幕、一節，循環影放落來。當佇想甲入神的時陣，尻脊骿雄雄伸出一支手，共我的手搝去；共我掣一趒。翻頭出來看的時，原來是阮兜灶跤彼个老婆仔，伊講阮老母叫我去食飯，我只好無奈對伊離開。</font></span></p>

<p style='text-indent:24.0pt'><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif'>這件代誌過去真久了後，才知影秋菊的死並毋是因為摃破碗所得的，更加毋是因為<span lang='NL'>ph</span>à<span lang='NL'>ng</span>見金手指；卻是為著一</span><span style='font-family:微軟正黑體,sans-serif'>粒</span><span style='font-family:微軟正黑體,sans-serif'>毋成物銀角仔。這是彼个佇灶跤的老婆仔共阮阿母講的。</span></font></span></p>

<p style='text-indent:24.0pt'><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif'>因為這一暗，景祥舍半暝跋輸筊轉來，心內真鬱卒，腹肚又閣真枵，就叫伊去街仔買點心；誰知影因為伊佇夢中予人吵醒，醒來時閣帶有淡薄仔愛睏眠，遐爾拄好共一</span><span style='font-family:微軟正黑體,sans-serif'>粒</span><span style='font-family:微軟正黑體,sans-serif'>銀角<span lang='NL'>ph</span>à<span lang='NL'>ng</span>見去。唉！該死該死！景祥舍隨袂爽起來，對伊發性地。這時陣，就共伊吊起來，拚死樣的共拍。</span></font></span></p>

<p style='text-indent:24.0pt'><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif'>聽講景祥舍硬拗有一</span><span style='font-family:微軟正黑體,sans-serif'>粒</span><span style='font-family:微軟正黑體,sans-serif'>銀角仔去予伊偷提去，毋是真正<span lang='NL'>ph</span>à<span lang='NL'>ng</span>見去的。因為無事實，當然是袂承認。所以就共伊吊起來，拍幾外點鐘；拍甲死死昏昏去幾外擺，最後就共伊上尾一口氣拍恬矣。</span></font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「你猶毋肯照實認矣？」</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>「實實<span lang='EN-US'>…</span>在在無<span lang='EN-US'>…</span>無」</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>喉滇、哀哭的聲音<span lang='EN-US'>…….</span></font></span></p>

<p style='text-indent:24.0pt'><span style='background-color:rgb(255,255,255)'><font color='#0000ff'><span style='font-family:微軟正黑體,sans-serif' lang='EN-US'>phit-phit-phak-phak </span><span style='font-family:微軟正黑體,sans-serif'>的竹板聲<span lang='EN-US'>……</span></span></font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>這幾款無情的音律，不時出現佇我的耳空邊，拍振動我的耳鼓，悲涼、暗毿的旋律，好親像有樂隊咧耳工邊不斷的彈奏。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>只要我目睭瞌瞌，就若像看見伊倒佇塗跤的身軀，規面傷痕纍纍，喙瀾流甲紫烏色的喙唇邊；按呢看起來，予我看著一个欲死欲死的慘樣，佮一粒銀角仔的影跡，永遠印佇我這个脆弱的心肝內。</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)'><font color='#0000ff'>唉！性命的價值<span lang='EN-US'>—</span>一粒銀角仔！</font></span></p>

<p style='text-indent:24.0pt'><span style='font-family:微軟正黑體,sans-serif;background-color:rgb(255,255,255)' lang='EN-US'><font color='#0000ff'> </font></span></p></div></td></tr></tbody></table></div></div><br /><small>Updated on <abbr class="updated" title="2014-05-13T17:34:02.481Z">&#20116;&#26376; 13, 2014</abbr> by <span class="author"><span class="vcard"><a class="fn" href="mailto:hiharry8@gmail.com">Harrykhu</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>