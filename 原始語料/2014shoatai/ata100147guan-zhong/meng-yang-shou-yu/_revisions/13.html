<html><head><title>&#22818; &#26954;&#23432;&#24858; (Version 13)</title></head><body><div class="hentry webpage" id="https://sites.google.com/feeds/content/site/2014shoatai/2705978267377069759"><h3><span class="entry-title">&#22818; &#26954;&#23432;&#24858;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-align:center;line-height:150%' align='center'><span style='font-family:Helvetica,sans-serif;color:windowtext'><font size='3'>夢</font></span></p>

<p style='line-height:150%'><font size='3'><span style='color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>已經半暝欲過一半矣。</span></font></p>

<p style='line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>欲著哪毋著咧，桌頂的舊式油燈佇遐時光時暗，四箍圍仔蓋恬靜，恬靜甲比塚仔埔閣較暗毿。</span></font></p>

<p style='line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>這个時陣，只有王先生的齆聲，對蠓罩內規律性的傳出來<span lang='EN-US'>.......</span></span></font></p>

<p style='line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「彼是啥人寄來的批？」伊當佇對一張批信讀甲入神，毋知佇啥物時陣，<span lang='EN-US'>in</span>某煞雄雄傱過來，共伊的肩胛頭掠絚絚，面笑笑共問：「是毋是某某雜誌社閣欲共你討稿矣？」</span></font></p>

<p style='line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「毋是，是<span lang='EN-US'>SA</span>寄來的，哈哈，我欲去上海矣！」伊翻頭共<span lang='EN-US'>in</span>某講，神情比平常時歡喜。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「怎樣<span lang='EN-US'>.......</span>」</font></span></p>

<p style='line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「你看！」伊共批提予<span lang='EN-US'>in</span>某看，兩人做伙讀落去：</span></font></p>

<p style='line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>王先生：</span></font></p>

<p style='line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>寒舍最近欲出版一種文藝刊物，可惜我的文學見識傷淺薄，現在閣是佇求學的時期，當佇煩惱無人通好鬥編輯。因為想著先生佇這方面是專家，所以特別共這張懇請涵寫予你，向望你會當答應，若是有你的鬥相共，就感覺非常光榮矣。附大洋兩百箍，聊備川資；希</span><span style='line-height:150%;font-family:新細明體,serif;color:windowtext'>鑒入，即日買舟渡華，以慰渴懷。此請文安。</span></font></p>

<p style='margin-right:24.0pt;line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>                                                                                        
</span><span style='line-height:150%;font-family:新細明體,serif;color:windowtext'>上海<span lang='EN-US'>XX</span>路<span lang='EN-US'>XX</span>街 留華台灣學生會</span></font></p>

<p style='line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>                                                                                                        
</span><span style='line-height:150%;font-family:新細明體,serif;color:windowtext'>文藝研究部 硯弟<span lang='EN-US'>SA</span>上</span></font></p>

<p style='line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「你敢想欲去？」<span lang='EN-US'>in</span>某看煞愣神共問。</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「有這款好代，創啥毋去！若是會使共刊物創好勢，一個月兩百箍是若準的，以外</span><span style='line-height:150%;color:windowtext' lang='EN-US'>…….</span><span style='line-height:150%;font-family:新細明體,serif;color:windowtext'>」</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「毋著，毋著，敢講你毋驚前年落南時所發生代誌？現此時，雖然講無偌大的報酬，毋過，千字文換四箍銀，日子猶閣會過得，按呢做是何苦？」</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「雖然是按呢講，毋過若是佮前途比較起來，猶是中國較有希望，你看，台灣到今猶是無文藝雜誌敢毋是？就算是</span><span style='line-height:150%;color:windowtext' lang='EN-US'>XX</span><span style='line-height:150%;font-family:新細明體,serif;color:windowtext'>雜誌的文藝欄，又閣有偌濟人去注意？其實想欲佇遮做一个成功的文學家，就親像是欲飛上天仝款遐爾困難。」</span><span style='font-family:新細明體,serif;color:windowtext'>因為咱台灣敢若無一片肥地予文藝生長的所在仝款，喂！你感覺按怎？」</span></font></p>

<p style='line-height:150%'><font size='3'><span style='color:windowtext' lang='EN-US'>        </span><span style='font-family:新細明體,serif;color:windowtext'>「我真驚咱敢閣會佮頂擺仝款發生仝款的悲劇？」</span></font></p>

<p style='line-height:150%'><font size='3'><span style='color:windowtext' lang='EN-US'>        </span><span style='font-family:新細明體,serif;color:windowtext'>「你敢誠實欲按呢想？毋是，絕對袂當</span><span style='color:windowtext' lang='EN-US'>……</span><span style='font-family:新細明體,serif;color:windowtext'>」</span></font></p>

<p style='line-height:150%'><font size='3'><span style='color:windowtext' lang='EN-US'>        </span><span style='font-family:新細明體,serif;color:windowtext'>家庭會議開過幾若擺；阿母是講伊有歲矣，毋甘囝兒離開伊；牽手以囡仔閣細漢為由，講欠缺人來照顧來阻礙我的決心，</span><span style='color:windowtext' lang='EN-US'>……</span><span style='font-family:新細明體,serif;color:windowtext'>毋過連紲幾若工閣若親像為著領護照、穿插、辦理別項代誌佇遐咧無閒。</span></font></p>

<p style='line-height:150%'><font size='3'><span style='color:windowtext' lang='EN-US'>        </span><span style='font-family:新細明體,serif;color:windowtext'>王先生；</span></font></p>

<p style='line-height:150%'><font size='3'><span style='color:windowtext' lang='EN-US'>        </span><span style='font-family:新細明體,serif;color:windowtext'>除了祝福你路途平安，前途無限以外；尤其向望你從今以後閣再繼續投稿，來增加文章的豐富性！</span></font></p>

<p style='text-indent:36.0pt;line-height:150%'><font size='3'><span style='font-family:新細明體,serif;color:windowtext'>「咦！</span><span style='color:windowtext' lang='EN-US'>……</span><span style='font-family:新細明體,serif;color:windowtext'>」</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>佇啟程的前一日，當佇款行李的時陣，又閣發現按呢一通的電報，「糊塗！這是啥物時陣敲過來的？」</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「前途珍重！」</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「向望你為台灣文藝界爭取光榮！」</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「祝你一路平安順序！」</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「祝你成功轉來！」</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「彼个朋友是啥人？</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>喔！陳仔，其他是</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」伊嘛霧嗄嗄矣。</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>佇親人佮朋友送行的歡喜佮惜別的聲音當中，共咱的文學家</span><span style='line-height:150%;color:windowtext' lang='EN-US'>XX</span><span style='line-height:150%;font-family:新細明體,serif;color:windowtext'>丸載走；沓沓仔、恬恬仔載離開基隆岸壁；駛過一層閣一層銀色的海湧，駛向闊閬的海洋去。</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>闊閬無邊的世界啊！這才是第一擺教阮遮的文學家了解宇宙的大觀，激盪的詩思，像海潮仝款，佇伊的心內滾絞。</span></font></p>

<p style='line-height:150%'><span style='line-height:150%;color:windowtext' lang='EN-US'><font size='3'>        ………………</font></span></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>嘟嘟嘟</span><span style='line-height:150%;color:windowtext' lang='EN-US'>………</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>汽車佇開闊閣平順的大路頂走行，懸貼的洋樓，不斷閃對後面落去；一條接一條，彼影像有影叫人記袂得；更加無彼个美國時間來欣賞都市的繁華。</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「彼間是先施公司。」才了解坐佇身軀邊的就是</span><span style='line-height:150%;color:windowtext' lang='EN-US'>SA</span><span style='line-height:150%;font-family:新細明體,serif;color:windowtext'>同學。原來這个繁華都市就是上海矣。</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「遐</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>等袂赴伊共頷頸伸出車窗外，彼間雄偉的建築，已經毋知影走去佗位去矣。</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「反正攏欲長期歇</span><span style='line-height:150%;font-family:新細明體,serif;color:windowtext'>蹛</span><span style='line-height:150%;font-family:新細明體,serif;color:windowtext'>佇遮，就沓沓仔來共好好欣賞一下。」</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「著，這馬嘛有淡薄仔忝矣，坐海路的時總是船仔浮浮沉沉，舞甲規身軀無氣力通好振動。」汽車停佇一間三層樓懸的洋樓前，由</span><span style='line-height:150%;color:windowtext' lang='EN-US'>SA</span><span style='line-height:150%;font-family:新細明體-ExtB,serif;color:windowtext'>𤆬領，<span lang='EN-US'>peh</span>去入二樓</span><span style='line-height:150%;font-family:新細明體,serif;color:windowtext'>。</span></font></p>

<p style='line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「遮就是臨時事務所？」伊的心內按呢暗想。<span lang='EN-US'>SA</span>講話矣；</span></font></p>

<p style='line-height:150%'><font size='3'><span style='line-height:150%;font-family:新細明體,serif;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「非常破舊，到今攏猶閣無頭緒好好整理，就連這間事務所嘛是得著你的幾若擺的覆電，近期才租的。敢會傷過凊彩？」</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>樓厝雖然袂講蓋大間，毋過煞有一種簡單又閣有藝術感的佈置。「王先生來矣，佮</span><span style='line-height:150%;color:windowtext' lang='EN-US'>SA</span><span style='line-height:150%;font-family:新細明體,serif;color:windowtext'>同學做陣來的。」耳仔邊雄雄聽著按呢的喝聲，喔！樓頂已經有人咧等矣。</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>新知、舊友，經過</span><span style='line-height:150%;color:windowtext' lang='EN-US'>SA</span><span style='line-height:150%;font-family:新細明體,serif;color:windowtext'>一番的紹介，總算共生份的氣氛拍破矣。講一寡仔客氣話是無法度避免的，互相</span><span style='line-height:150%;font-family:新細明體,serif;color:windowtext'>交流</span><span style='line-height:150%;font-family:新細明體,serif;color:windowtext'>問答一寡故鄉的消息，尤其是出外人的心聲，所以，氣氛就特別鬧熱。</span></font></p>

<p style='line-height:150%'><font size='3'><span style='line-height:150%;color:windowtext' lang='EN-US'>        </span><span style='line-height:150%;font-family:新細明體,serif;color:windowtext'>「汽車</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「喔</span><span style='line-height:150%;color:windowtext'> </span><span style='line-height:150%;font-family:新細明體,serif;color:windowtext'>，若無，請到</span><span style='line-height:150%;color:windowtext' lang='EN-US'>XX</span><span style='line-height:150%;font-family:新細明體,serif;color:windowtext'>菜館食飯！」</span><span style='line-height:150%;color:windowtext' lang='EN-US'>SA</span><span style='line-height:150%;font-family:新細明體,serif;color:windowtext'>看一下仔手錶，一面向伊講：「約請的彼幾位先生，無的確已經到位矣？」</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「逐家攏是好朋友，是咧客氣啥？」</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「哈哈，佮逐家盤撋嘛無算啥；嘛會當借這擺的機會佮遮的文學家熟似一下。行啦！為咱彼个猶未出刊的刊物</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」是</span><span style='line-height:150%;color:windowtext' lang='EN-US'>B</span><span style='line-height:150%;font-family:新細明體,serif;color:windowtext'>講的。</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>嘟嘟嘟</span><span style='line-height:150%;color:windowtext' lang='EN-US'>……</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>是一間闊</span><span style='line-height:150%;font-family:新細明體,serif;color:windowtext'>閬</span><span style='line-height:150%;font-family:新細明體,serif;color:windowtext'>閣清氣的菜館，看起來比蓬萊閣閣較四序。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「這位就是我定定提起的王先生，是對台灣今仔到的。這擺就是為著刊物的編輯，特別拜託伊來鬥相共的。」</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「這位是魯迅先生，這位是振鐸先生，彼位景深先生，彼位冰心女士</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><font size='3'><span style='line-height:150%;color:windowtext' lang='EN-US'>SA</span><span style='line-height:150%;font-family:新細明體,serif;color:windowtext'>當咧認真紹介每一位來賓。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>有幾若位，雖然猶未熟似，毋過，親像魯迅、景深等等，煞是伊捌佇相片內看過的面容。</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「郭沫若、郁達夫</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>哪有可能無請著？</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」心內當佇按呢遲疑。「啊！」徛佇我身軀後面分明就是。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「你好，真久無看見！」</font></span></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「你好，話毋通按呢講！」</font></span></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>閣來，就是仝款的禮數。</font></span></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>菜已經捀出來矣，逐家除了一爿食飯以外，就是開講有關文學的話題。</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「各位先生！咱的編輯已經到矣，預定的刊物，我向望會當冗早發行。」</span><span style='line-height:150%;color:windowtext' lang='EN-US'>E</span><span style='line-height:150%;font-family:新細明體,serif;color:windowtext'>忽然間講正經話。</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「著，多謝各位先生的幫忙佮指教，這頭一期的創刊號，希望逐家會當鬥寫一兩篇；予篇幅閣較豐富！」</span><span style='line-height:150%;color:windowtext' lang='EN-US'>SA</span><span style='line-height:150%;font-family:新細明體,serif;color:windowtext'>徛咧向在坐的特約寫稿人員，講演伊的期待。</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「我嘛會共家己的氣力蹽落去，為</span><span style='line-height:150%;font-family:新細明體-ExtB,serif;color:windowtext'>咱的雜誌拍拚。</span><span style='line-height:150%;font-family:新細明體,serif;color:windowtext'>」講話的人敢毋是有隔閡的作者？當時來的？其他幾位嘛綴咧表示仝款的熱誠。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「哪敢！」</font></span></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>新時代的文藝刊物─前哨內容清楚，理論充實，執筆者攏是國內一流的作家。</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>上海各大新報，佇</span><span style='line-height:150%;color:windowtext' lang='EN-US'>XX</span><span style='line-height:150%;font-family:新細明體,serif;color:windowtext'>日仝時陣報出按呢的一段廣告。</span></font></p>

<p style='text-indent:36.0pt;line-height:150%'><span style='line-height:150%;color:windowtext' lang='EN-US'><font size='3'>………</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「大人氣，王！你想，這期就印兩萬份？」營業主任</span><span style='line-height:150%;color:windowtext' lang='EN-US'>K</span><span style='line-height:150%;font-family:新細明體,serif;color:windowtext'>，爽快的樣佮伊參詳。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「敢是按呢？一萬五千份猶無夠通賣？」</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「敢毋是，寫稿的人攏是中國一流的作家。閣有親像恁先生按呢</span><span style='line-height:150%;color:windowtext' lang='EN-US'>…..</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「講笑，彼是恁先生對做生理內行所造成的。」這个意外的發展，有影叫伊歡喜甲欲飛上天。</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「唉！我彼當時若是聽阮牽手的話，這馬敢毋是猶閣佇台灣過彼款千字文換四箍銀的日子？好運佮歹運，真正是差一重膜</span><span style='line-height:150%;font-family:新細明體,serif;color:windowtext'>爾爾</span><span style='line-height:150%;font-family:新細明體,serif;color:windowtext'>。啊！一個月的收入上無嘛差十倍。」伊偷偷仔佇心內暗爽一睏仔。有影，佇這幾個月來，綴這个刊物發展，伊的名聲嘛一日一日衝起來矣。</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>因為按呢，</span><span style='line-height:150%;font-family:新細明體,serif;color:windowtext'>伊</span><span style='line-height:150%;font-family:新細明體,serif;color:windowtext'>人嘛變甲愈來愈無閒。啥物會議，啥物學校，啥物團體；無論是宴會，或者是演講，攏有伊的份。訪問的、通信的，真正是為著遮的應酬，強欲舞甲連食飯、上便所的時間嘛無。閣有就是冊局的經理，佮雜誌社的編輯，逐工攏走來糊糊纏；袂輸伊幾句話字就值咧千外銀。無毋著，伊確實變成一位時行的作家矣。</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「蕭伯納、菊池寬</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「伊有當時仔想起過去的夢想，誠實夢有影實現甲予人掣一趒；「這馬敢毋是徛佇黃金時代的頭前？假使我若是會當早幾冬想著這个方法，唉！哪會予人迫去</span><span style='line-height:150%;font-family:新細明體,serif;color:windowtext'>過</span><span style='line-height:150%;font-family:新細明體,serif;color:windowtext'>彼款</span><span style='line-height:150%;font-family:新細明體,serif;color:windowtext'>艱苦的日子</span><span style='line-height:150%;font-family:新細明體,serif;color:windowtext'>。」</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>這馬，一個月一百箍的所費，攏無停</span><span style='line-height:150%;font-family:新細明體,serif;color:windowtext'>歇</span><span style='line-height:150%;font-family:新細明體,serif;color:windowtext'>寄轉去台灣。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「橫直就共厝裡的人嘛接過來蹛，按呢毋是較方便？一个人佇外面，有時嘛會予人感覺孤單、寂寞。而且，厝內老母佮牽手毋知影過了按怎？又閣叫我欲按怎放心。」</font></span></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>伊按呢拍算，身軀邊一寡朋友嘛共相勸。</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「阿爸</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>錢，買</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「阿爸！點錢，我欲愛人公尪仔，買，點錢</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「這敢毋是我的後生？當時來的，我哪會毋知影？」</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>拍好的電報文，因為猶未</span><span style='line-height:150%;font-family:新細明體,serif;color:windowtext'>送</span><span style='line-height:150%;font-family:新細明體,serif;color:windowtext'>到電信局；閣囥佇桌頂，閣是明明仔。</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「乖乖仔</span><span style='line-height:150%;font-family:新細明體,serif;color:windowtext'>行</span><span style='line-height:150%;font-family:新細明體,serif;color:windowtext'>入來，莫一直纏踮阿爸的身軀邊！」這</span><span style='line-height:150%;font-family:新細明體,serif;color:windowtext'>个</span><span style='line-height:150%;font-family:新細明體,serif;color:windowtext'>喝聲分明是牽手的</span><span style='line-height:150%;font-family:新細明體,serif;color:windowtext'>口氣</span><span style='line-height:150%;font-family:新細明體,serif;color:windowtext'>。有影共我舞亂去矣。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>發行者</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>前哨社</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>前哨月刊因為認為有混亂不安</span><span style='line-height:150%;color:windowtext' lang='EN-US'>…….</span><span style='line-height:150%;font-family:新細明體,serif;color:windowtext'>特依</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>新聞紙令第</span><span style='line-height:150%;color:windowtext' lang='EN-US'>X</span><span style='line-height:150%;font-family:新細明體,serif;color:windowtext'>條將</span><span style='line-height:150%;color:windowtext' lang='EN-US'>……….</span><span style='line-height:150%;font-family:新細明體,serif;color:windowtext'>發行的雜誌禁止</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>並將該雜誌押收，此達</span></font></p>

<p style='text-indent:36.0pt;line-height:150%'><font size='3'><span style='line-height:150%;color:windowtext' lang='EN-US'>                                                                                                                                                         XX</span><span style='line-height:150%;font-family:新細明體,serif;color:windowtext'>年</span><span style='line-height:150%;color:windowtext' lang='EN-US'>X</span><span style='line-height:150%;font-family:新細明體,serif;color:windowtext'>月</span><span style='line-height:150%;color:windowtext' lang='EN-US'>X</span><span style='line-height:150%;font-family:新細明體,serif;color:windowtext'>日</span><span style='line-height:150%;color:windowtext' lang='EN-US'>  </span><span style='line-height:150%;font-family:新細明體,serif;color:windowtext'>市黨部」</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>最近幾個月來，伊所主編的前哨，連紲幾若日收著</span><span style='line-height:150%;font-family:新細明體,serif;color:windowtext'>這款</span><span style='line-height:150%;font-family:新細明體,serif;color:windowtext'>的命令矣，市黨部的存意到底是</span><span style='line-height:150%;font-family:新細明體,serif;color:windowtext'>按怎</span><span style='line-height:150%;font-family:新細明體,serif;color:windowtext'>？雖然無法度通知影。但是，增加刊登郭沫若、蔣光慈</span><span style='line-height:150%;color:windowtext' lang='EN-US'>……in</span><span style='line-height:150%;font-family:新細明體,serif;color:windowtext'>遮的激進份子的稿，佮逐家紹介一寡仔普羅文學的理論，總袂毋是上大的原因。</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「咱一定愛來討論欲按怎來改善的方法，市黨部這款高壓的手段，真正叫咱</span><span style='line-height:150%;color:windowtext' lang='EN-US'>…….</span><span style='line-height:150%;font-family:新細明體,serif;color:windowtext'>」講甲非常緊張，面色真歹看，營業部的</span><span style='line-height:150%;color:windowtext' lang='EN-US'>K</span><span style='line-height:150%;font-family:新細明體,serif;color:windowtext'>主任按呢咧提議。</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「想對策？除了你自願去迎合現在的制度，自願去</span><span style='line-height:150%;font-family:新細明體-ExtB,serif;color:windowtext'>𢯾政府的大腿，做一寡仔欺騙社會大眾的代誌，佇這个白色恐怖的今仔日，閣欲講啥物</span><span style='line-height:150%;font-family:新細明體-ExtB,serif;color:windowtext'>收前</span><span style='line-height:150%;font-family:新細明體-ExtB,serif;color:windowtext'>收後咧？</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「小可仔讓步咧敢毋好？咱嘛會使借這擺機會予氣氛較好淡薄仔；對於本雜誌的前途，應該袂愈行愈狹？」這是</span><span style='line-height:150%;color:windowtext' lang='EN-US'>E</span><span style='line-height:150%;font-family:新細明體,serif;color:windowtext'>的意見。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「退讓？敢講連你嘛神經傷過大條，認為咱的雜誌內容傷過激動有使弄性？若是無，連一屑屑仔的普羅文藝的紹介，嘛毋准；佇世界各國當中，你敢捌見過？」</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「若無</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「其實一件作品，如果干焦只是一篇呵咾人的歌詩，抑是觸喙鼓的無聊文學，按呢閣有啥物價值？」</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「無效！橫直咱就依照家己的想法去寫，講欲退讓是無路用的。」</span><span style='line-height:150%;color:windowtext' lang='EN-US'>SA</span><span style='line-height:150%;font-family:新細明體,serif;color:windowtext'>嘛佇遐硬</span><span style='line-height:150%;font-family:新細明體,serif;color:windowtext'>諍</span><span style='line-height:150%;font-family:新細明體,serif;color:windowtext'>。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「好，無咱就佮伊跋一擺，佮伊鬥爭一下。」</font></span></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>會記得，當咧議論紛紛的時陣，雄雄去予三十外个武裝警察包圍起來矣。這時，空氣當中有有一種緊張的氣氛。</font></span></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「是公安局的命令，阮特別來調查。」看起來敢若是警長咧講話。</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「你是咧講耍笑？阮有犯啥物法</span><span style='line-height:150%;color:windowtext' lang='EN-US'>…….</span><span style='line-height:150%;font-family:新細明體,serif;color:windowtext'>」頭一个徛出來抗議的就是伊，這款膽量，家己嘛佇心內感覺佩服。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「閣敢應喙應舌！」彼个警長的面腔忽然間變甲足歹樣的，共邊仔的警員瞠一下講：「閣毋緊搜？」</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>反東反西，內面的物件予</span><span style='line-height:150%;color:windowtext' lang='EN-US'>in</span><span style='line-height:150%;font-family:新細明體,serif;color:windowtext'>反甲東倒西歪。</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「暴行</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「糞埽！共縛起來</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>細間又閣狹的二樓，予殺氣包牢咧。</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「按怎</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>這个時陣，</span><span style='line-height:150%;color:windowtext' lang='EN-US'>SA</span><span style='line-height:150%;font-family:新細明體,serif;color:windowtext'>、</span><span style='line-height:150%;color:windowtext' lang='EN-US'>B</span><span style='line-height:150%;font-family:新細明體,serif;color:windowtext'>，兩人嘛做陣起來矣。</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「押開！」</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「呸</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>硬爭、反抗、舂拍</span><span style='line-height:150%;color:windowtext' lang='EN-US'>…….</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「暴行</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」王先生仝款佇半醒半眠的狀況之下，踢跤搧手。</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「唉呦！疼</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」是查埔囡仔的哭聲。</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「喂！是按怎啦？」牽手雄雄起床。一面喝</span><span style='line-height:150%;color:windowtext' lang='EN-US'>in</span><span style='line-height:150%;font-family:新細明體,serif;color:windowtext'>翁婿，一面無閒抱後生；「乖乖！啥物所在咧疼？腹肚？講！乖乖。」</span></font></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「唉呦，疼，腹肚。」囡仔哭甲愈雄；「阿爸，阿爸</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「按怎？」因為這款的哭鬧，伊嘛變甲較清醒矣。</font></span></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「阿爸佇你的身軀邊。」牽手閣當做伊是為著揣伊的阿爸揣無才佇遐哼。</font></span></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「阿爸踢的，疼，唉呦，腹肚。」</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「喂！你實在是傷</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「我共你踢？」</font></span></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「是啊。你，踢腹肚。」</font></span></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>「夭壽！我是佇陷眠呢。」</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>「眠夢？</span><span style='line-height:150%;color:windowtext' lang='EN-US'>……</span><span style='line-height:150%;font-family:新細明體,serif;color:windowtext'>」</span></font></p>

<p style='text-indent:36.0pt;line-height:150%'><span style='line-height:150%;font-family:新細明體,serif;color:windowtext'><font size='3'>王先生敢若做一个真大的夢，拄醒過來。</font></span></p>

<p style='text-indent:36.0pt;line-height:150%'><font size='3'><span style='line-height:150%;font-family:新細明體,serif;color:windowtext'>這時，隔壁的雞仔早就佇遐啼吵矣。東方天色已經漸漸</span><span style='line-height:150%;font-family:新細明體,serif;color:windowtext'>反</span><span style='line-height:150%;font-family:新細明體,serif;color:windowtext'>白矣。</span></font></p></div></td></tr></tbody></table></div></div><br /><small>Updated on <abbr class="updated" title="2014-06-16T06:59:43.974Z">&#20845;&#26376; 16, 2014</abbr> by <span class="author"><span class="vcard"><a class="fn" href="mailto:hiharry8@gmail.com">Harrykhu</a></span></span> (<a href="../history.html">Version <span class="sites:revision">13</span></a>)</small><br /></div></div></body></html>