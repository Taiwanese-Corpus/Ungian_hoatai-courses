<html><head><title>&#40845;&#33292;&#34349;&#20334;&#26376;</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../../ata100122wen-xiu/index.html">1-ATA100122&#25991;&#29703;</a></small></td></tr><tr><td><small><a href="../../ata100121yu-jun/index.html">2-ATA100121&#26161;&#21531;</a></small></td></tr><tr><td><small><a href="../../home/index.html">2014 Spring &#33775;&#21488;&#35486;&#25991;&#23565;&#35695;</a></small></td></tr><tr><td><small><a href="../../ata100137xiao-qing/index.html">3-ATA100137&#34157;&#26228;</a></small></td></tr><tr><td><small><a href="../../qiong-yi-de-bi-ye-zuo-pin/index.html">4-&#29898;&#35516;&#30340;&#30050;&#26989;&#20316;&#21697;</a></small></td></tr><tr><td><small><a href="../../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../../ata099132ji-an/index.html">ATA099132&#31287;&#23433;</a></small></td></tr><tr><td><small><a href="../../ata099142pei-jia/index.html">ATA099142&#27803;&#22025;</a></small></td></tr><tr><td><small><a href="../../ata099186fu-lian/index.html">ATA099186&#39333;&#34030;</a></small></td></tr><tr><td><small><a href="../../ata100108jia-fang/index.html">ATA100108&#20339;&#33459;</a></small></td></tr><tr><td><small><a href="../../ata100117yi-ting/index.html">ATA100117&#34191;&#23159;</a></small></td></tr><tr><td><small><a href="../../ata100133yi-ru/index.html">ATA100133&#27449;&#33593;</a></small></td></tr><tr><td><small><a href="../../ata100137xiao-qing-1/index.html">ATA100137&#34157;&#26228;</a></small></td></tr><tr><td><small><a href="../../ata100139si-ying/index.html">ATA100139&#24605;&#31310;</a></small></td></tr><tr><td><small><a href="../../ata100142shi-ting/index.html">ATA100142&#35433;&#23159;</a></small></td></tr><tr><td><small><a href="../../ata100143ting-yun/index.html">ATA100143&#23159;&#21243;</a></small></td></tr><tr><td><small><a href="../../ata100144ya-han/index.html">ATA100144&#38597;&#28085;</a></small></td></tr><tr><td><small><a href="../../ata100145yu-xin/index.html">ATA100145&#37434;&#27427;</a></small></td></tr><tr><td><small><a href="../../ata100147guan-zhong/index.html">ATA100147&#20896;&#20013;</a></small></td></tr><tr><td><small><a href="../../ata100149pei-qi/index.html">ATA100149&#29678;&#32186;</a></small></td></tr><tr><td><small><a href="../../ata100151jia-rong/index.html">ATA100151&#20339;&#23481;</a></small></td></tr><tr><td><small><a href="../../ata100152qiong-yi/index.html">ATA100152&#29898;&#35516;</a></small></td></tr><tr><td><small><a href="../../potsdam-ke-zhang/index.html">Potsdam&#31185;&#38263;</a></small></td></tr><tr><td><small><a href="../../p189-p200/index.html">p189-p200</a></small></td></tr><tr><td><small><a href="../../hei-shui-gou282-290/index.html">&#40657;&#27700;&#28317;282-290</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2014shoatai/8900815362154339488"><div><a href="../index.html">ATA100147&#20896;&#20013;</a> &gt; </div><h3><span class="entry-title">&#40845;&#33292;&#34349;&#20334;&#26376;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-align:center' align='center'><span style='font-family:微軟正黑體,sans-serif'>龍舌蘭佮月</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>舊式的小火車，佇荒涼的亂石溪佮生著疏櫳仔疏櫳的灌木欉的草埔當中，沓沓仔行行。駛過合歡樹的枝葉頂，會使看著一間予茅仔草崁甲厚厚厚的草厝。有一个人影，恬恬佇厝後消失矣。</span></p><p style='text-indent:24pt'><span style='font-family:微軟正黑體,sans-serif'>中央山脈的尻脊骿承受著薄釐絲的光線，佮桔梗色的天溶濫做伙。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>玉里鎮到矣。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>佇下昏的日頭跤，四界顯甲特別闊閬。無偌久，火車又閣<span lang='EN-US'>tsh</span>ī<span lang='EN-US'>ng-tsh</span>ò<span lang='EN-US'>ng tsh</span>ī<span lang='EN-US'>ng-tsh</span>ò<span lang='EN-US'>ng </span>起磅起來矣。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>後一站是安通。不止仔寂寞的車頭。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>杜南遠行出車頭向前行。頭前，有一對少年翁仔某行做伙。敢若嘛是欲去洗溫泉的所在。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>外觀矮矮的海岸山脈看起來青翠萬分。應當是叫做「山娘」的鳥仔，真活潑的對山嶺內飛出來，又閣飛向林仔頂頭去矣。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>格格的跤步聲，好親像欲應聲轉來仝款。對山脈彼爿，敢若有海湧的聲嗽傳過來。想起這个時陣，海波浪應該當佇一波接一波拍向海岸。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>因為杜南遠的跤步行徙甲真僫，所以頭前彼對少年翁仔某毋知影佇啥物時陣，予頭前的樹仔閘去矣。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>行踮這个離開都市繁華的的小巷仔底，有一款奇妙的感觸予人感覺失去自我的感受。是一種予人感覺奇妙的感受。太平洋頂有一粒細甲若米的島嶼台灣的東部所在，就是彼座海岸山脈，佇這个時陣我一个人咧行行。當杜南遠用一款新的好玄的眼光，來看這个連家己都毋敢相信的家己，而且佇想欲掠彼个無法度預測的生分身影的時陣，伊的情緒忽然間予人拍醒矣。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>暗趖趖的溪水佇咧流動，就佇溪邊，溫泉旅社起佇雜木密實的所在。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>門廳口囥一个古物風琴，另外有兩雙是滒著紅毛塗的鞋仔。話喝了，這時才有一个身材大箍的查某</span><span style='font-family:細明體-ExtB,serif'>𡢃</span><span style='font-family:微軟正黑體,sans-serif'>仔行出來，共伊</span><span style='font-family:細明體-ExtB,serif'>𤆬</span><span style='font-family:微軟正黑體,sans-serif'>入去內底的一間房間內。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>杜南遠換一軀</span><span style='font-family:微軟正黑體,sans-serif'>「浴衣」〔一種日式的家居衫褲〕，共巾仔掛踮肩胛頭，落入去浴間仔。浴槽的空間真闊，邊仔也無人，所以伊家己爽快踮遐浸溫泉。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>窗仔門外的日頭漸漸仔落山，光線也綴咧沓沓仔消失。過溪了後就是雜木林，黃昏好親像對彼爿噴出暗暝的光景。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>杜南遠浸澹後的喙䫌予下昏的色水染紅去，行踮走廊頂懸，當欲向腰的時，有一个人穿一軀針有格仔花草的衫共伊叫牢的。</span></p><p style='text-indent:24pt'><span style='font-family:微軟正黑體,sans-serif'>「喂。」是台東廳協議員鍾秀郎。</span></p><p style='text-indent:24pt'><span style='font-family:微軟正黑體,sans-serif'>「啥物時陣來的？」</span></p><p style='text-indent:24pt'><span style='font-family:微軟正黑體,sans-serif'>「拄仔到。」</span></p><p style='text-indent:24pt'><span style='font-family:微軟正黑體,sans-serif'>「翻頭才見面啦」鍾秀郎當欲去浴間仔。</span></p><p><span style='font-family:微軟正黑體,sans-serif'>轉來到家己的房間，佇夜色當咧變暗的時，燈火已經予人點著矣。門埕口的龍舌蘭，規欉烏㽎㽎，彼个透白的花蕊，敢若欲予夜色吞入腹內。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>杜南遠神情愣愣的坐咧。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>當伊佇時間的溪流當中躊躇的時，雄雄傳來一陣驚狂的跤步聲，鍾秀郎忽然共頭探出來。</span></p><p style='text-indent:24pt'><span style='font-family:微軟正黑體,sans-serif'>「來我遐坐一下按怎？」</span></p><p style='text-indent:24pt'><span style='font-family:微軟正黑體,sans-serif'>「好啊！」</span></p><p style='text-indent:24pt'><span style='font-family:微軟正黑體,sans-serif'>「按呢請你隨過來！」</span></p><p><span style='font-family:微軟正黑體,sans-serif'>杜南遠貧惰振動，仝款坐佇遐。</span></p><p style='text-indent:24pt'><span style='font-family:微軟正黑體,sans-serif'>無偌久，</span><span style='font-family:細明體-ExtB,serif'>查某𡢃仔共暗頓送來</span><span style='font-family:新細明體,serif'>。杜南遠當欲攑箸的時陣，又閣傳來一陣驚狂的跤步聲。又閣是</span><span style='font-family:微軟正黑體,sans-serif'>鍾秀郎。</span></p><p style='text-indent:24pt'><span style='font-family:微軟正黑體,sans-serif'>「今仔日暗時，請一定愛來捀場！」</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>鍾秀郎強欲共杜南遠規个人攬起來。杜南遠只好苦笑起身答應。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>入去鍾秀郎的房間內一看，內面有一位生分的查埔。身材瘦甲皮包骨，禿頭，頭毛賰無幾支。</span></p><p style='text-indent:24pt'><span style='font-family:微軟正黑體,sans-serif'>「請，請。」</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>彼<font color='#ff0000'>個</font><font color='#9900ff'>(个)</font>人滿面笑容，捒一个椅墊仔過來。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>經過鍾秀郎的紹介，才知影這个人是玉里的馮北山，嘛是遮的地主，佮鍾秀郎是真好的朋友。</span></p><p style='text-indent:24pt'><span style='font-family:微軟正黑體,sans-serif'>「熟似你，有影是真歡喜，今仔日暗時愛加啉幾杯。」</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>馮北山講到一半雄雄向杜南遠敬酒。</span></p><p style='text-indent:24pt'><span style='font-family:微軟正黑體,sans-serif'>「敢會當請你來阮兜開講？就佇鎮尾。是一間破舊的厝，毋過厝後有果子園，閣一窟有袂細窟的水池仔。著，著，咱掠寡草魚，是飼的。有袂細隻的，差不多有遐爾大。」</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>馮北山講到遮，共手伸出來，比一个大細予伊看。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>鍾秀郎嘛對邊仔插<font color='#ff0000'>嘴</font><font color='#9900ff'>（喙）</font>講：</span></p><p style='text-indent:24pt'><span style='font-family:微軟正黑體,sans-serif'>「杜兄，你一定愛去看覓咧。馮兄的牽手最近才過身，伊當佇寂寞憂愁。」</span></p><p style='text-indent:24pt'><span style='font-family:微軟正黑體,sans-serif'>「袂，袂<span lang='EN-US'>.........</span>」</span></p><p style='text-indent:24pt'><span style='font-family:微軟正黑體,sans-serif'>馮北山又閣伸出杯仔。</span></p><p style='text-indent:24pt'><span style='font-family:微軟正黑體,sans-serif'>「是一位好牽手。美麗又閣賢慧，馮北山配袂起的。喂，老馮，這是講耍笑的啦，哈哈哈<span lang='EN-US'>………</span>。講實在話，遐爾媠，又閣溫柔的查某，閣揣嘛揣無第二个矣。」</span></p><p style='text-indent:24pt'><span style='font-family:微軟正黑體,sans-serif'>「老鍾，看在老朋友三十冬的緣份，這款話，你就莫閣提起矣。」</span></p><p style='text-indent:24pt'><span style='font-family:微軟正黑體,sans-serif'>「喂，毋過<span lang='EN-US'>……</span>」</span></p><p style='text-indent:24pt'><span style='font-family:微軟正黑體,sans-serif'>「杜兄，請你一定愛來捀場。欲啥物無，毋過刣雞無問題。火鍋好無。也有鮮卵，著，蜂蜜嘛有。蜂是家己飼的，請一定愛來看我飼的蜂。」</span></p><p style='text-indent:24pt'><span style='font-family:微軟正黑體,sans-serif'>「馮兄遐閣有龍眼欉，有影樹大避日，蜂就佇遐飛來飛去，看起來真快活。龍眼花有一種講袂出喙的芳味。熱天時，非常涼爽，實在是一个好所在。」</span></p><p style='text-indent:24pt'><span style='font-family:微軟正黑體,sans-serif'>「原諒我褒我家己，寒舍確實是覕熱的好所在。」</span></p><p style='text-indent:24pt'><span style='font-family:微軟正黑體,sans-serif'>馮北山分明有幾分仔醉矣，面色紅甲若茄仔。除了禿額、瘦猴之外，面骨懸攏，粗厚的目眉彎曲，<font color='#ff0000'>牙</font><font color='#9900ff'>（喙）</font>齒閣有一寡仔暴牙，實在是一副予人叫毋敢的面容，毋過彼對目睭，卻是不時展現善良的笑容。</span></p><p style='text-indent:24pt'><span style='font-family:微軟正黑體,sans-serif'>「杜兄，我從來毋是十分不得已的，酒是毋啉的。講起來真可笑，牽手過身了後，才了解有某的好處。過去，若有彼款無細膩，袂記得牽手是偌爾好的查某人。我對園藝、拍獵、飼蜂有興趣，毋過拍獵嘛，年紀有矣，無啥出門矣，所以對園藝佮飼蜂就特別有興趣。但是，奇怪的是遮的日子毋管按怎拍拚，攏敢若無法度引起熱情。尤其佇牽手過身了後，厝內的工課也著做，贌田人又閣時常引起一寡仔麻煩，<span lang='EN-US'>…...</span>唉唉，遐的歹扭掠的佃戶！掠準我啥物攏毋知影，定定揣我麻煩。你看，園藝這方面敢閣有心思去創？」</span></p><p style='text-indent:24pt'><span style='font-family:微軟正黑體,sans-serif'>馮北山話猶袂講煞，彼對目睭仁顛倒反烏，也更加有氣力矣。</span></p><p style='text-indent:24pt'><span style='font-family:微軟正黑體,sans-serif'>「閣有啥物無爽快的代誌。牽手過身了後猶無到一個月，村裡的媒人婆就家己送入門矣，欲共我講親情。講啥物對方是標緻的姑娘，十七歲。唉唉，比我的查某囝閣較細。我閣較無效，嘛袂做出這款代誌。」</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>馮北山萬分無聊的樣，出力拭幾下鼻仔。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>這時，鍾秀郎也探出身來，嚴肅的講：</span></p><p style='text-indent:24pt'><span style='font-family:微軟正黑體,sans-serif'>「老實講啦，杜兄，今仔日暗時毋是干焦為著啉幾杯酒爾爾，是欲安慰三十冬老交情的會。毋是，毋是，是激勵老馮的會。嘛是人生重新出發的會。所以我才會想著邀請你入來的。」</span></p><p style='text-indent:24pt'><span style='font-family:微軟正黑體,sans-serif'>「原來是按呢。」</span></p><p style='text-indent:24pt'><span style='font-family:微軟正黑體,sans-serif'>「老馮，死某就變甲遐爾悲傷，這算啥物跤數？今暗，共過去的代誌切做一半，從此以後田無溝，水無流，對明仔載開始，對頭閣開始啦。」</span></p><p style='text-indent:24pt'><span style='font-family:微軟正黑體,sans-serif'>「嗯，嗯，知影矣。以後，社會上的代誌嘛愛多多去參與。」</span></p><p style='text-indent:24pt'><span style='font-family:微軟正黑體,sans-serif'>「旨哉斯言」</span></p><p style='text-indent:24pt'><span style='font-family:微軟正黑體,sans-serif'>「來，為三十年的老交情。」</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>後來按怎矣？</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>杜南遠雄雄醒過來。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>仝款佇家己的房間內。敢若有人替伊蓋被。敢已經是半暝矣？杜南遠感覺非常喙焦。可能是因為按呢才醒過來的樣。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>外頭敢若月圓高掛，紙門</span><span style='font-family:細明體-ExtB,serif'>𪐞<font color='#073763'>出白色的光線</font></span><span style='font-family:新細明體,serif'><font color='#073763'>。</font></span></p><p><font color='#073763'><span style='font-family:新細明體,serif' lang='EN-US'>        </span><span style='font-family:新細明體,serif'>想欲啉一喙茶，起身捒開紙門。</span></font></p><p><span style='font-family:新細明體,serif' lang='EN-US'>        </span><span style='font-family:微軟正黑體,sans-serif'>美麗的月暝，遐爾恬靜佇遐閃爍。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>門口埕的龍舌蘭，佇月光下開甲雪白的光景。有一層厚厚的烏影。</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>杜南遠袂記得喙焦，毋過頭殼內煞感覺特別清醒。（人生足媠。</span></p><p><span style='font-family:微軟正黑體,sans-serif'>）（人生媠甲強欲予人艱苦落地。）</span></p><p><span style='font-family:微軟正黑體,sans-serif' lang='EN-US'>        </span><span style='font-family:微軟正黑體,sans-serif'>杜南遠就按呢徛踮遐，一直徛咧。</span></p></div></td></tr></tbody></table></div></div><br /><small>Updated on <abbr class="updated" title="2014-06-16T06:57:49.496Z">&#20845;&#26376; 16, 2014</abbr> by <span class="author"><span class="vcard"><a class="fn" href="mailto:hiharry8@gmail.com">Harrykhu</a></span></span> (<a href="history.html">Version <span class="sites:revision">5</span></a>)</small><br /><br /></div></div></td></tr></table></body></html>