<html><head><title>ATA099186&#39333;&#34030; (Version 6)</title></head><body><div class="hentry webpage" id="https://sites.google.com/feeds/content/site/2014shoatai/4455954144032412858"><h3><span class="entry-title">ATA099186&#39333;&#34030;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-indent:24.0pt'><span style='font-family:新細明體,serif'>烏面進旺之死</span><span lang='EN-US'>     </span><span style='font-family:新細明體,serif'>作者：鄭清文</span><span lang='EN-US'>    </span><span style='font-family:新細明體,serif'>改寫：蔣馥蓮</span></p>

<p style='text-indent:24.0pt'><span lang='EN-US'> </span></p>

<p style='text-indent:24.0pt'><span style='font-family:新細明體,serif'>烏面進旺是我的朋友，我的屘叔講。我的屘叔是一<font color='#ff0000'>所</font>國立大學農業學院的教授，最近才退休落來，烏面進旺死的時陣，恁嘛閣誠細漢，大概只有十四十五歲吧。伊死了誠慘。伊的代誌恁可能攏放袂記矣。</span></p>

<p style='text-indent:24.0pt'><span style='font-family:新細明體,serif'>伊是我褪赤跤的朋友，自細漢就做伙大漢。</span></p>

<p style='text-indent:24.0pt'><span style='font-family:新細明體,serif'>伊的阿姆叫做溪泉姆，自我捌代誌的時陣，就替阮兜洗衫，雖然伊替誠濟人洗過衫，無過攏無親像替阮兜洗衫仝款，從來無停過。若是其他的人想欲揣伊洗衫，</span>
<span style='font-family:新細明體,serif'>伊歡喜就洗，無歡喜就算予伊閣較濟錢，伊也無愛答應，街仔頂<font color='#000000'>上</font><font color='#ff0000'>有錢</font>的五先生<font color='#ff0000'>恁</font>兜，就請袂<font color='#ff0000'>到</font>伊。</span></p>

<p style='text-indent:24.0pt'><span style='font-family:新細明體,serif'>自細漢的時陣，溪泉姆就真佮意我。逐擺去阮兜提衫，總是會偷偷提一塊甜糕予我。</span></p>

<p style='text-indent:24.0pt'><span style='font-family:新細明體,serif'>我也定定去<font color='#ff0000'>恁</font>厝內面。<font color='#ff0000'>恁</font>兜長長的、狹狹的，像一條小巷仔，一邊是灶跤、鼓井佮<font color='#0000ff'>塊塊方方的木桌仔</font>，另外一邊就是一、兩尺闊的走道，一直通到底是一張木床，三堵壁就是床堵，從來無掛過蠓罩。內面的光線欠缺，塗跤佮壁堵攏是濕濕上殕。</span></p>

<p style='text-indent:24.0pt'><span style='font-family:新細明體,serif'>阿姆無佮意予我去溪泉姆<font color='#ff0000'>恁</font>厝，但是我猶是定定揣機會偷偷的去</span></p>

<p style='text-indent:24.0pt'><span style='font-family:新細明體,serif'>溪泉姆洗衫洗了<font color='#ff0000'>毋</font>濟，但是洗了誠清氣。有一擺，</span>
<span style='font-family:新細明體,serif'>伊共我講愛予進旺去讀中學。</span></p>

<p style='text-indent:24.0pt'><span style='font-family:新細明體,serif'>進旺伊册也讀了袂䆀，逐學期我攏是第一名，<font color='#ff0000'>而</font>伊也差不多佇五、六名。猶<font color='#ff0000'>不</font>過伊的五、六名是轉去厝<font style='background-color:rgb(255,255,255)' color='#0000ff'>從來無讀冊的</font>。彼時陣佮<font color='#ff0000'>現在</font>無仝，老師也無嚴，其實足少是轉去厝才閣讀冊的。進旺就是上課的時陣，也閣定定無集中精神，四界看看，佮<font color='#ff0000'>捌</font>人冤家，所以定定予老師叫起來罰徛。</span></p>

<p style='text-indent:24.0pt'><span style='font-family:新細明體,serif'>伊就算是予老師罰徛，伊猶是仝款耍，老師注意過伊幾擺，伊攏<font color='#ff0000'>毋</font>愛聽，老師雄雄就受氣<font color='#ff0000'>呀</font>，向伊大聲講：你也無想想恁阿姆，為啥物遮爾辛苦。然後歹歹的搧伊幾个喙䫌。阮老師是從來毋捌拍人，伊雖然是台灣人，但是伊的柔道佮劍道攏佇兩、三段，無課的時閣佇咧郡役所做日本警察的教導。伊驚手重拍傷人。</span></p>

<p style='text-indent:24.0pt'><span style='font-family:新細明體,serif'>進旺予拍的時既無叫也無哭，只是兩蕊目睭歹歹的睨著老師。老師講，你無愛讀冊，就轉去厝內面吧。阮無看過老師遮爾歹過。進旺一聽，就真的共冊包收收咧轉去厝矣。彼時陣大概是三年仔的代誌。以後，老師雖然去怹兜兩、三擺，怹阿姆也求伊，伊煞無閣再轉去學校。</span></p>

<p style='text-indent:24.0pt'><span style='font-family:新細明體,serif'>我講進旺予老師搧幾个喙䫌攏無哭，無定著有淡薄仔譀古。伊確實有流過目屎，我就看<font color='#ff0000'>到</font>矣。伊留的<font color='#ff0000'>無</font>是目屎，<font color='#ff0000'>而</font>是「目油」，親像沙走入去的時陣，流出來的。</span></p>

<p style='text-indent:24.0pt'><span style='font-family:新細明體,serif'>伊是遮爾鐵齒，毋知是毋是天生的，抑是因為<font color='#ff0000'>恁</font>阿姆的關係。有一擺，我聽到怹阿姆共伊講：「查埔囡仔，哭啥，愛相舂，就拍贏，拍輸了，拍死了<font color='#ff0000'>再</font>轉來，但是不准你哭。」</span></p>

<p style='text-indent:24.0pt'><span style='font-family:新細明體,serif'>進旺是哭過的。我捌看過。自細漢，伊就佮意佮大欉的囡仔相舂，拍哭<font color='#ff0000'>啊</font>總是覕到壁角共目屎<font color='#ff0000'>擦</font>清氣才轉去厝內。但是自從予老師拍過了後，就毋捌看過伊流目屎<font color='#ff0000'>了</font>。</span></p>

<p style='text-indent:24.0pt'><span style='font-family:新細明體,serif'>進旺雖然無轉去學校，也是定定<font color='#ff0000'>共</font>阮做伙耍，尤其是相舂的時陣。彼時，阮街仔頂的學生，佮西茂的學生關係<font color='#ff0000'>不</font>好到愛起跤動手。西茂是農村，遮囡仔讀冊讀<font color='#ff0000'>共</font>誠暗，而且鄉村人比街仔頂的囡仔粗勇，但是街仔頂的人較濟，都合勢力平均。</span></p>

<p style='text-indent:24.0pt'><span style='font-family:新細明體,serif'>西茂的學生上課攏一群一群的，手內閣提著一支青皮的竹篙，這時陣，兩<font color='#ff0000'>邊</font>的人攏會遠遠的互相擲石頭。</span></p>

<p style='text-indent:24.0pt'><span style='font-family:新細明體,serif'>彼時陣，既無紅毛塗路，也無打馬膠路，路面頂攏是鋪著雞卵大小的石頭。</span></p>

<p style='text-indent:24.0pt'><span style='font-family:新細明體,serif'>自從進旺離開學校以後，阮這的力量一下仔就減少誠濟，阮只好向伊<font color='#ff0000'>喚</font>救命。彼時伊已經走去碼頭口學撐船。</span></p>

<p style='text-indent:24.0pt'><span style='font-family:新細明體,serif'>阮一揣到進旺，伊就馬上向阮提出一个意見，講這擺一定愛一擺共怹拍倒。</span></p>

<p style='text-indent:24.0pt'><span style='font-family:新細明體,serif'>阮攏佇圳溝邊，苦林盤的背後埋伏，遠遠的看到怹一大群，像非洲的象群，共細漢的保護佇中間，整群人就按呢跫轉去。阮猶原覕著無出聲，<font color='#ff0000'>只</font>看到進旺一个人對圳邊沓沓仔行出來，手內提著一把木刀</span><span style='font-family:新細明體,serif;text-indent:24pt;background-color:transparent;line-height:1.5;font-size:10pt'>，向西茂的頭仔許阿順行過去。許阿順拍一个手勢叫大家停落來。進旺行到許阿順面前，面對面，煞低了許阿順一个頭，怹每一个人手內攏<font color='#0000ff'>緊握著</font>一支竹篙，怹每一个人攏擺好了派頭。</span></p><p style='text-indent:24.0pt'><span style='font-family:新細明體,serif'>你是一个對我一个，<font color='#ff0000'>猶</font>是一个一个車輪戰，<font color='#ff0000'>猶</font>是大家做伙來？」進旺瞪著許大順講。</span></p><p style='text-indent:24.0pt'><span style='font-family:新細明體,serif'>「我一个對你一个就好<font color='#ff0000'>啊</font>。」大家攏知影進旺誠歹，看怹身懸差了一大截，許阿順<font color='#ff0000'>干</font>若無共進旺囥佇目睭內。</span></p><p style='text-indent:24.0pt'><span style='font-family:新細明體,serif'>「好」</span></p><p style='text-indent:24.0pt'><span style='font-family:新細明體,serif'>許阿順共包書的包袱仔<font color='#ff0000'>緊緊地</font>縛佇伊的腰骨邊，提起竹篙準備攻擊。</span></p><p style='text-indent:24.0pt'><span style='font-family:新細明體,serif'>進旺共木刀掠好，熊熊向前一抽，抽出一把閃閃的刀，原來伊的木刀內底，是一打真正的刀。</span></p><p style='text-indent:24.0pt'><span style='font-family:新細明體,serif'>許阿順怹攏退了一步。「袂使提刀，毋是好漢。」</span></p><p style='text-indent:24.0pt'>









</p><p style='text-indent:24.0pt'><span style='font-family:新細明體,serif'>「毋敢提刀的，才毋是好漢。」進旺講煞，呼一聲觱仔，埋伏佇苦盤林背後的囡仔全部攏衝出來。</span></p></div></td></tr></tbody></table></div></div><br /><small>Updated on <abbr class="updated" title="2014-05-27T17:39:13.424Z">&#20116;&#26376; 27, 2014</abbr> by <span class="author"><span class="vcard"><a class="fn" href="mailto:d987588@gmail.com">&#31179;&#40179;&#38515;</a></span></span> (<a href="../history.html">Version <span class="sites:revision">6</span></a>)</small><br /></div></div></body></html>