<html><head><title>ATA100151&#20339;&#23481; (Version 13)</title></head><body><div class="hentry webpage" id="https://sites.google.com/feeds/content/site/2014shoatai/2195989108753090319"><h3><span class="entry-title">ATA100151&#20339;&#23481;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-align:center' align='center'><font color='#000000'><span style='font-size:20.0pt;font-family:新細明體,serif'>泥娃娃</span></font><span style='color:red;font-family:微軟正黑體;background-color:transparent;text-align:left;line-height:1.5'><font size='5'>塗尪仔</font></span></p><p style='text-align:right' align='right'><font color='#000000'><span style='font-size:14.0pt;font-family:新細明體,serif'>楊逵</span></font></p><p><span style='color:rgb(0,0,0)' lang='EN-US'> (</span><span style='color:rgb(0,0,0);font-family:新細明體,serif'>一</span><span style='color:rgb(0,0,0)' lang='EN-US'>) --</span><span style='font-family:新細明體,serif'><font color='#000000'>好阿，好阿，今暗攏</font><font color='#000000'>較早去睏，阿爸這馬欲開始無閒阿</font><font color='#000000'>。</font></span></p><p><span style='color:rgb(0,0,0)' lang='EN-US'>  </span><span style='font-family:新細明體,serif'><font color='#000000'>我手提「○○文學」的催稿批講。早就已經經過愛繳文稿的日子矣。雖然想欲寫的物件有一大堆，毋過因為透早愛無閒東無閒西，做一寡仔有的無的，無一段固定安定的時間。我捌試過佇天光進前</font><font color='#000000'>起來寫，毋過等到真無簡單寫了順手的時，天就光矣。尤其是聽講大里花要佇天欲光的時陣挽，才會鮮，水分才濟，所以一透早就愛無閒挽花。逐家攏講，種花會使逍遙輕鬆，彼是彼種以種花來當作消遣的人來講矣。若是以種花來討生活，當然就無法度親像以種花來當作消遣的人遐爾輕鬆矣。</font></span></p><p><font color='#000000'><span lang='EN-US'>  --</span><span style='font-family:新細明體,serif'>較緊。較恬的啦，乖乖仔緊睏矣。</span></font></p><p><span style='color:rgb(0,0,0)' lang='EN-US'>  </span><span style='color:rgb(0,0,0);font-family:新細明體,serif'>佇一間四坪大的厝裡，四个猴囡仔規厝間傱來傱去，</span><span style='color:rgb(0,0,0);font-family:MS Mincho'>𨑨迌</span><span style='font-family:新細明體,serif'><font color='#000000'>的聲音，強欲將規的厝瓦攏掀去，我一面</font><font color='#0000ff'>款</font><font color='#000000'>冊桌頂，一面無奈笑講</font></span><span style='color:rgb(0,0,0);font-family:MS Mincho' lang='EN-US'>----</span><span style='color:rgb(0,0,0);font-family:新細明體,serif'>夭壽喔。按呢將桌仔占牢牢，阿爸是欲按怎做工課矣</span><span style='color:rgb(0,0,0);font-family:MS Mincho' lang='EN-US'>?</span></p><p><span style='color:rgb(0,0,0);font-family:MS Mincho' lang='EN-US'>  </span><span style='color:rgb(0,0,0);font-family:新細明體,serif'>冊桌仔頂，</span><span style='color:rgb(0,0,0);font-family:MS Mincho'> </span><span style='color:rgb(0,0,0);font-family:新細明體,serif'>全全是塗</span><span style='font-family:新細明體,serif'><font color='#000000'>做的戰車、飛行機、軍艦參頭戴「戰鬪帽」的阿不倒，根本無一吋的空間會使將稿紙</font><font color='#ff0000'>拍</font><font color='#000000'>開。</font></span></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>哼</span><span style='font-family:Segoe UI,sans-serif' lang='EN-US'>!</span><span style='font-family:新細明體,serif'>阿毋是新加坡，真正是</span><span style='font-family:Segoe UI,sans-serif' lang='EN-US'>……</span><span style='font-family:新細明體,serif'>好阿，緊收收矣，收收矣。</span></font></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>阿哈哈哈</span><span style='font-family:Segoe UI,sans-serif' lang='EN-US'>!</span></font></p><p><font color='#000000'><span style='font-family:新細明體,serif'>遮的囡仔以學校學轉來的大笑方式，笑甲東倒西歪。連猶未讀冊的六歲參三歲囝嘛有樣看樣：</span></font></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>哇哈哈哈</span><span style='font-family:Segoe UI,sans-serif' lang='EN-US'>……</span><span style='font-family:新細明體,serif'>。</span></font></p><p><span style='font-family:新細明體,serif'><font color='#000000'>真正是予人</font><font color='#ff0000'>擋袂牢</font><font color='#000000'>。上大漢的囡仔一</font></span><span style='color:rgb(0,0,0);font-family:新細明體,serif'>痟起來，連細漢的嘛攏有樣看樣，煞落來就是一場無煞的吵鬧，往往攏是按呢將真無簡單擠出來的時間攏浪費了了。今仔暗時，毋管按怎一定愛將稿寫好勢。偌無，因為我一个人去誤到雜誌出版的時間，會予逐家帶來困擾。看這个範勢，我干焦一定愛覕入去倉庫裡底寫矣。</span></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>緊佮遮的</span></font><span style='color:red;font-family:微軟正黑體;background-color:transparent;line-height:1.5'><font size='2'>塗尪仔</font></span><span style='color:rgb(0,0,0);background-color:transparent;line-height:1.5;font-size:10pt;font-family:新細明體,serif'>提走</span><span style='color:rgb(0,0,0);background-color:transparent;line-height:1.5;font-size:10pt;font-family:Segoe UI,sans-serif' lang='EN-US'>!</span></p><p><span style='font-family:新細明體,serif'><font color='#000000'>我毋知影欲按怎</font><font color='#0000ff'>款</font><font color='#000000'>遐的</font></span><span style='color:rgb(255,0,0);font-family:微軟正黑體;font-size:small;line-height:19.5px;background-color:transparent'>塗尪仔</span><span style='font-family:新細明體,serif;color:rgb(0,0,0);background-color:transparent;line-height:1.5;font-size:10pt'>，好將我的桌仔搬去倉庫。</span></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>我的飛行機欲先戰矣</span><span style='font-family:Segoe UI,sans-serif' lang='EN-US'>!</span></font></p><p><font color='#000000'><span style='font-family:新細明體,serif'>小學四年仔的大漢囝先提起家己的飛行機喊。</span></font></p><p><span style='color:rgb(0,0,0);font-family:Segoe UI,sans-serif' lang='EN-US'>  --</span><span style='font-family:新細明體,serif'><font color='#000000'>才毋是。我的戰車先戰的。阿爸，是我的戰車先戰的，是</font><font color='#ff0000'>毋</font><font color='#000000'>是</font></span><span style='color:rgb(0,0,0);font-family:Segoe UI,sans-serif' lang='EN-US'>?</span></p><p><span style='font-family:新細明體,serif'><font color='#000000'>拄上幼稚園的二仔爭咧講。所以，到新年才滿三歲的第二查某囝嘛行無</font><font color='#ff0000'>偌</font><font color='#000000'>穩的走過來，臭奶呆臭奶呆講一寡</font><font color='#ff0000'>無人</font><font color='#000000'>聽有的話，一手掠伊阿兄的</font></span><span style='color:rgb(0,0,0);font-family:新細明體,serif'>塗軍艦。脆弱的軍艦砲管就按呢斷去矣。</span></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>討厭</span><span style='font-family:Segoe UI,sans-serif' lang='EN-US'>!</span></font></p><p><span style='font-family:新細明體,serif'><font color='#000000'>老二一邊叫一邊欲共</font><font color='#000000'>軍艦搶轉來。就佇咧兄妹仔冤家的彼當時，細漢查某囝對眠床頂跋落來，頭殼挵出一</font><font color='#0000ff'>鐳</font></span><span style='color:rgb(0,0,0);font-family:Segoe UI,sans-serif' lang='EN-US'>,</span><span style='color:rgb(0,0,0);font-family:新細明體,serif'>吼甲大細聲。這个時陣，囡仔的阿母佇邊仔咧罵大漢的，遮的囡仔才將家己的</span><span style='color:rgb(255,0,0);font-family:微軟正黑體;font-size:small;line-height:19.5px;background-color:transparent'>塗尪仔</span><span style='background-color:transparent;line-height:1.5;font-size:10pt;color:rgb(0,0,0);font-family:新細明體,serif'>收起來，覕入去被空</span><span style='background-color:transparent;line-height:1.5;font-size:10pt;font-family:新細明體,serif'><font color='#ff0000'>內</font></span><span style='background-color:transparent;line-height:1.5;font-size:10pt;color:rgb(0,0,0);font-family:新細明體,serif'>底。大漢的猶覕著被空</span><span style='background-color:transparent;line-height:1.5;font-size:10pt;font-family:新細明體,serif'><font color='#ff0000'>內</font></span><span style='background-color:transparent;line-height:1.5;font-size:10pt;color:rgb(0,0,0);font-family:新細明體,serif'>底笑，老二的因為無甘願佇被空裡哼哼唧唧咧吼，一直到我講我會幫伊</span><span style='background-color:transparent;line-height:1.5;font-size:10pt;font-family:新細明體,serif'><font color='#ff0000'>共</font></span><span style='background-color:transparent;line-height:1.5;font-size:10pt;color:rgb(0,0,0);font-family:新細明體,serif'>斷去的軍艦修理好，才無繼續吼。細漢查某囝嘛吼忝矣，就在伊的阿母胸坎前睏去矣。</span></p><p><font color='#000000'><span style='font-family:Segoe UI,sans-serif' lang='EN-US'>  </span><span style='font-family:新細明體,serif'>我一邊修理好軍艦的桅桿，一邊碎碎念講</span><span style='font-family:Segoe UI,sans-serif' lang='EN-US'>:</span></font></p><p><span style='color:rgb(0,0,0);font-family:Segoe UI,sans-serif' lang='EN-US'>  --</span><span style='font-family:新細明體,serif'><font color='#000000'>按呢，我就</font><font color='#0000ff'>毋免</font><font color='#000000'>覕去倉庫去寫矣。</font></span></p><p><span style='color:rgb(0,0,0);font-family:Segoe UI,sans-serif' lang='EN-US'>  </span><span style='font-family:新細明體,serif'><font color='#000000'>一場吵鬧，就按呢結束矣。毋過將稿紙</font><font color='#ff0000'>拍</font><font color='#000000'>開，才寫兩、三逝，校友富岡來拜訪。伊原本姓劉，最近才改姓富岡。</font></span></p><p><font color='#000000'><span style='font-family:Segoe UI,sans-serif' lang='EN-US'>(</span><span style='font-family:新細明體,serif'>二</span><span style='font-family:Segoe UI,sans-serif' lang='EN-US'>)</span></font></p><p><font color='#000000'><span style='font-family:Segoe UI,sans-serif' lang='EN-US'>—</span><span style='font-family:新細明體,serif'>真不得了矣</span><span style='font-family:Segoe UI,sans-serif' lang='EN-US'>!</span></font></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>啥物代誌不得了</span><span style='font-family:Segoe UI,sans-serif' lang='EN-US'>?</span></font></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>我有一个朋友，走去南京，聽講已經趁超過五十萬矣。才去無到一冬爾爾！而且，去的時陣身軀邊攏無錢。真正是有夠不得了矣，甘毋是</span><span style='font-family:Segoe UI,sans-serif' lang='EN-US'>?</span></font></p><p><span style='color:rgb(0,0,0);font-family:Segoe UI,sans-serif' lang='EN-US'>  </span><span style='font-family:新細明體,serif'><font color='#000000'>真無簡單等囡</font><font color='#ff0000'>仔</font><font color='#000000'>攏睏去，當欲做工課的時，伊來矣，我心</font><font color='#ff0000'>內</font><font color='#000000'>本來就</font><font color='#ff0000'>無</font><font color='#000000'>講足歡喜，加上我本來就討厭這種發財的途徑，所以我用淡薄仔過份</font><font color='#ff0000'>閣</font><font color='#000000'>激動的聲音講</font></span><span style='color:rgb(0,0,0);font-family:Segoe UI,sans-serif' lang='EN-US'>:</span></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>這就是發災難金矣</span><span style='font-family:Segoe UI,sans-serif' lang='EN-US'>!</span><span style='font-family:新細明體,serif'>免講五十萬，就算是欲趁一百萬嘛無困難。</span></font></p><p><span style='color:rgb(0,0,0);font-family:Segoe UI,sans-serif' lang='EN-US'>  --</span><span style='font-family:Segoe UI,sans-serif' lang='EN-US'><font color='#ff0000'>免</font></span><span style='font-family:新細明體,serif'><font color='#000000'>佇遐講東講西，啥物災難金</font></span><span style='color:rgb(0,0,0);font-family:Segoe UI,sans-serif' lang='EN-US'>!</span><span style='color:rgb(0,0,0);font-family:新細明體,serif'>人是正正當當買賣趁來矣</span><span style='color:rgb(0,0,0);font-family:Segoe UI,sans-serif' lang='EN-US'>!</span></p><p><span style='color:rgb(0,0,0);font-family:Segoe UI,sans-serif' lang='EN-US'>  --</span><span style='font-family:新細明體,serif'><font color='#000000'>我是</font><font color='#ff0000'>毋</font><font color='#000000'>知影是啥物買賣。就算是買賣，一年趁五十萬，根本無合情無合理。準講提一萬的本金去，就趁五十倍</font></span><span style='color:rgb(0,0,0);font-family:Segoe UI,sans-serif' lang='EN-US'>!</span><span style='color:rgb(0,0,0);font-family:新細明體,serif'>何況，照你講矣，伊是橐袋仔空空就去南京矣。佇彼个所在，毋</span><span style='font-family:新細明體,serif'><font color='#ff0000'>知</font></span><span style='color:rgb(0,0,0);font-family:新細明體,serif'>有偌濟人因為戰爭強欲枵死。日本人也好，在地人也好，佇彼種所在趁五十萬，逐工就差不多有兩千。這毋是趁災難金，是啥</span><span style='color:rgb(0,0,0);font-family:Segoe UI,sans-serif' lang='EN-US'>?</span><span style='color:rgb(0,0,0);font-family:新細明體,serif'>我實在無心情去趁這款錢。假使予我有一大筆錢，我一定用來作戰後的建設事業，抑是去救濟艱苦人。伊竟然厚面皮去趁這種錢，</span><span style='font-family:新細明體,serif'><font color='#ff0000'>閣</font></span><span style='color:rgb(0,0,0);font-family:新細明體,serif'>佇遐囂俳，真正毋知影伊的心是啥物做矣</span><span style='color:rgb(0,0,0);font-family:Segoe UI,sans-serif' lang='EN-US'>?</span><span style='color:rgb(0,0,0);font-family:新細明體,serif'>自私的毋成人</span><span style='color:rgb(0,0,0);font-family:Segoe UI,sans-serif' lang='EN-US'>……</span></p><p><span style='color:rgb(0,0,0);font-family:Segoe UI,sans-serif' lang='EN-US'>  </span><span style='font-family:新細明體,serif'><font color='#000000'>劉毋</font><font color='#ff0000'>知</font><font color='#000000'>影欲講啥物。伊</font><font color='#ff0000'>敢若</font><font color='#000000'>嘛無了解伊的朋友是做啥物買賣趁錢的。毋過，伊感覺只要會使趁錢的就是好代誌。伊講，只要有錢，就會有媠查某囡仔，有好酒，就毋免親像過去行路攏愛頭低低，就會當行路有風</font></span><span style='color:rgb(0,0,0);font-family:Segoe UI,sans-serif' lang='EN-US'>!</span><span style='color:rgb(0,0,0);font-family:新細明體,serif'>這</span><span style='font-family:新細明體,serif'><font color='#ff0000'>敢</font></span><span style='color:rgb(0,0,0);font-family:新細明體,serif'>毋是足昌颺的代誌</span><span style='color:rgb(0,0,0);font-family:Segoe UI,sans-serif' lang='EN-US'>?</span></p><p><font color='#000000'><span style='font-family:Segoe UI,sans-serif' lang='EN-US'>  </span><span style='font-family:新細明體,serif'>毋過，我當伊的面罵講彼是咧趁災難金，伊當然感覺足袂爽快。過毋偌久，伊卻是足平靜的講</span><span style='font-family:Segoe UI,sans-serif' lang='EN-US'>:</span></font></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>實際上，我是來參你講我欲來走矣</span><span style='font-family:Segoe UI,sans-serif' lang='EN-US'>……</span><span style='font-family:新細明體,serif'>。</span></font></p><p><span style='color:rgb(0,0,0);font-family:Segoe UI,sans-serif' lang='EN-US'>  </span><span style='font-family:新細明體,serif'><font color='#000000'>伊一面講，面腔看得出來伊</font><font color='#ff0000'>歹</font><font color='#000000'>勢的表情佮眼神</font></span><span style='color:rgb(0,0,0);font-family:Segoe UI,sans-serif' lang='EN-US'>:</span></p><p><span style='color:rgb(0,0,0);font-family:Segoe UI,sans-serif' lang='EN-US'>  --</span><span style='font-family:新細明體,serif'><font color='#000000'>彼个朋友替我</font><font color='#ff0000'>辦</font><font color='#000000'>一張渡海的證件，我馬上就申請護照。等護照一落來，我就欲走矣。</font></span></p><p><font color='#000000'><span style='font-family:Segoe UI,sans-serif' lang='EN-US'> </span><span style='font-family:新細明體,serif'>伊慢慢仔拍開伊的</span><span style='font-family:Segoe UI,sans-serif' lang='EN-US'>kha-b</span><span style='font-family:新細明體,serif'>á</span><span style='font-family:Segoe UI,sans-serif' lang='EN-US'>ng</span><span style='font-family:新細明體,serif'>，提出一罐「白鹿」</span><span style='font-family:Segoe UI,sans-serif' lang='EN-US'>:</span></font></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>我想欲參你作伙啉一杯。這罐「白鹿」是朋友送的。</span></font></p><p><span style='color:rgb(0,0,0);font-family:Segoe UI,sans-serif' lang='EN-US'>  </span><span style='font-family:新細明體,serif'><font color='#000000'>有</font><font color='#ff0000'>歸</font><font color='#000000'>偌擺，我攏差一點仔對伊講：「馬鹿野郎，你</font><font color='#ff0000'>共</font><font color='#000000'>我死出去</font></span><span style='color:rgb(0,0,0);font-family:Segoe UI,sans-serif' lang='EN-US'>!</span><span style='color:rgb(0,0,0);font-family:新細明體,serif'>」毋過，畢竟袂使將專工來拜訪的人趕出去。所以，我的筆佇桌仔頂，咚、咚、發出聲音，恬恬仔看拄才拄寫好的幾</span><span style='font-family:新細明體,serif'><font color='#ff0000'>行</font></span><span style='color:rgb(0,0,0);font-family:新細明體,serif'>文字。</span></p><p><span style='color:rgb(0,0,0);font-family:Segoe UI,sans-serif' lang='EN-US'>  --</span><span style='font-family:新細明體,serif'><font color='#000000'>猶</font><font color='#ff0000'>閣</font><font color='#000000'>咧無閒</font></span><span style='color:rgb(0,0,0);font-family:Segoe UI,sans-serif' lang='EN-US'>?</span></p><p><font color='#000000'><span style='font-family:Segoe UI,sans-serif' lang='EN-US'>  </span><span style='font-family:新細明體,serif'>伊問我。</span></font></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>嘿。早就已經過愛繳文稿予人的時間矣，人攏來咧趕矣。</span></font></p><p><span style='color:rgb(0,0,0);font-family:Segoe UI,sans-serif' lang='EN-US'>  </span><span style='font-family:新細明體,serif'><font color='#000000'>我想講會使順風捒倒牆，我認真看伊的面。任何人攏會使知影這就是我想欲趕人客矣，毋過伊煞仝款無</font><font color='#ff0000'>振</font><font color='#000000'>無動。</font></span></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>毋要緊。以後，真有可能有足濟冬無法度見面，就拜託你予我一个面子，好無</span><span style='font-family:Segoe UI,sans-serif' lang='EN-US'>?</span></font></p><p><span style='font-family:新細明體,serif'><font color='#000000'>伊用喙咬開酒蓋，</font><font color='#0000ff'>就</font><font color='#000000'>桌頂的杯仔，就啉起來矣。逐擺到這種地步，我總是會輸。這擺，</font><font color='#ff0000'>閣</font><font color='#000000'>輸一擺。</font></span></p><p><font color='#000000'><span style='font-family:Segoe UI,sans-serif' lang='EN-US'>  --</span><span style='font-family:新細明體,serif'>去買一寡仔物件來。我對阮某吩咐。毋是輸予酒，是輸予人情。</span></font></p><p style='text-align:center' align='center'>









</p><p><font color='#000000'><span style='font-family:Segoe UI,sans-serif' lang='EN-US'>  </span><span style='font-family:新細明體,serif'>某出去矣。</span></font></p><p><span style='font-size:11.5pt;font-family:Segoe UI,sans-serif;color:black' lang='EN-US'> </span><font size='2'><span style='font-family:Segoe UI,sans-serif;color:black' lang='EN-US'> </span><span style='font-family:新細明體,serif;color:black'>佇我沒米會使煮的時，來拜訪的朋友定定紮一寡物件來，拄著某無佇的時，人客甚至會買魚買肉家己來料理，作伙食予飽，飲予爽才會轉去。當然，麻有買酒來的人，對這種特別的人客，厝邊的阿婆總是會講笑講：「真正毋知影到底</span><span style='font-family:Segoe UI,sans-serif;color:black' lang='EN-US'>sia̋nn</span><span style='font-family:新細明體,serif;color:black'>是主人</span><span style='font-family:Segoe UI,sans-serif;color:black' lang='EN-US'>sia̋nn</span><span style='font-family:新細明體,serif;color:black'>是人客」，我常常予這款朋友惹到目眶紅，毋過，佇彼款的時節，這位富岡兄，攏毋看過伊的影跡。</span></font></p><p><font size='2'><span style='font-family:Segoe UI,sans-serif;color:black' lang='EN-US'>  </span><span style='font-family:新細明體,serif;color:black'>彼時，伊的手頭猶有伊的老父留予伊的祖產</span><span style='font-family:Segoe UI,sans-serif;color:black' lang='EN-US'>,</span><span style='font-family:新細明體,serif;color:black'>毋過伊總是足驚看到我的款，毋過對學生時代我早就知影伊彼種愛錢的個性，為著無愛看著伊彼種看人無的眼神，我連企咧參伊講話攏無愛。</span><span style='font-family:Segoe UI,sans-serif;color:black' lang='EN-US'><br/>
  </span><span style='font-family:新細明體,serif;color:black'>毋過這位大兄，經過這爾久的時間了後竟然來拜訪，而且是佇我的生活漸漸起步的時。彼時將祖產攏輸了了的伊，佇第一遍來看我的時就三箍五箍咧借，講隔工就會還我…無過借幾偌擺，一擺攏毋還。</span><span style='font-family:Segoe UI,sans-serif;color:black' lang='EN-US'><br/>
  </span><span style='font-family:新細明體,serif;color:black'>伊這款人，竟然提一罐「白鹿」來做本，一定無可能白白就轉去矣，果然，某前跤踏出門，伊後跤馬上講起錢的代誌。</span></font></p><p><font size='2'><span style='font-family:Segoe UI,sans-serif;color:black' lang='EN-US'>  ---</span><span style='font-family:新細明體,serif;color:black'>老實講，我柱才講到欲去南京的代誌，我閣欠一寡所費，總是按呢麻煩你，時在足拍謝矣</span><span style='font-family:Segoe UI,sans-serif;color:black' lang='EN-US'>……</span></font></p><p><font size='2'><span style='font-family:Segoe UI,sans-serif;color:black' lang='EN-US'>  ---</span><span style='font-family:新細明體,serif;color:black'>我是無錢喔</span><span style='font-family:Segoe UI,sans-serif;color:black' lang='EN-US'>!</span></font></p><p><font size='2'><span style='font-family:Segoe UI,sans-serif;color:black' lang='EN-US'>  </span><span style='font-family:新細明體,serif;color:black'>我規腹肚火，所以馬上拒絕伊。麻干偌會對伊按呢爾。其實，偌無是伊來浪費我好不容易擠出來寫作的時間，害我心肝無爽快，我恐驚麻講袂出來。</span></font></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>嘿嘿嘿</span><span style='font-family:Segoe UI,sans-serif;color:black' lang='EN-US'>……</span></font></p><p><span style='font-family:新細明體,serif;color:black'><font size='2'>伊竟然雄雄笑出聲來。</font></span></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>免煩惱啦</span><span style='font-family:Segoe UI,sans-serif;color:black' lang='EN-US'>!</span><span style='font-family:新細明體,serif;color:black'>這擺是真的，真正會還你。你就好心這擺。咱可是作伙大漢的囝仔伴，只是我較衰，定定失敗，我麻毋是無信用的人阿。</span></font></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>以前借你的三箍五箍</span><span style='font-family:Segoe UI,sans-serif;color:black' lang='EN-US'>,</span><span style='font-family:新細明體,serif;color:black'>毋是講無。是講彼是欲按怎做出國的所費</span><span style='font-family:Segoe UI,sans-serif;color:black' lang='EN-US'>?</span></font></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>當然矣</span><span style='font-family:Segoe UI,sans-serif;color:black' lang='EN-US'>!</span><span style='font-family:新細明體,serif;color:black'>聽講阿兄你今年有賣兩千箍的菊花</span><span style='font-family:Segoe UI,sans-serif;color:black' lang='EN-US'>?</span><span style='font-family:新細明體,serif;color:black'>這我足清楚矣，毋通隱瞞我</span><span style='font-family:Segoe UI,sans-serif;color:black' lang='EN-US'>……</span></font></p><p><span style='font-family:新細明體,serif;color:black'><font size='2'>伊講話親像稅務員的款，講到我有一點仔火大。</font></span></p><p>









</p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>哼</span><span style='font-family:Segoe UI,sans-serif;color:black' lang='EN-US'>!</span><span style='font-family:新細明體,serif;color:black'>兩千箍</span><span style='font-family:Segoe UI,sans-serif;color:black' lang='EN-US'>?</span><span style='font-family:新細明體,serif;color:black'>若真正有彼款錢，我麻想欲參你過仝款的日子。</span></font></p><p><font size='2'><span style='font-family:新細明體,serif;color:black'>雖然伊規工無代誌做，毋過，對住、穿、食攏閣比我好一兩倍以上。</span></font></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>唉</span><span style='font-family:Segoe UI,sans-serif;color:black' lang='EN-US'>!!</span><span style='font-family:新細明體,serif;color:black'>毋通按呢講啦，我毋是咧查你的財產。只是，講一句老實話，我最近實在無真好過，閣再講，我無想欲放棄這擺遐爾好的機會，才請你鬥相共矣</span><span style='font-family:Segoe UI,sans-serif;color:black' lang='EN-US'>……</span><span style='font-family:新細明體,serif;color:black'>拜託你勿受氣干好</span><span style='font-family:Segoe UI,sans-serif;color:black' lang='EN-US'>……</span><span style='font-family:新細明體,serif;color:black'>。無，我寫一張字據予你，將以前借的錢麻攏寫入去這張字據裡底</span><span style='font-family:Segoe UI,sans-serif;color:black' lang='EN-US'>……</span><span style='font-family:新細明體,serif;color:black'>。等我過去南京，好過了後</span><span style='font-family:Segoe UI,sans-serif;color:black' lang='EN-US'>….</span><span style='font-family:新細明體,serif;color:black'>無無無，我是已經拍算欲和我彼个趁五十萬的朋友作夥做生理，所以，我一定會使趁大錢</span><span style='font-family:Segoe UI,sans-serif;color:black' lang='EN-US'>……,</span><span style='font-family:新細明體,serif;color:black'>真的</span><span style='font-family:Segoe UI,sans-serif;color:black' lang='EN-US'>!</span><span style='font-family:新細明體,serif;color:black'>只要一趁到錢，我一定馬上還你錢，好感謝你的鬥相共。你囡仔濟，物價閣遐爾懸，文學家，總是愛過了較富裕矣。真的</span><span style='font-family:Segoe UI,sans-serif;color:black' lang='EN-US'>!</span><span style='font-family:新細明體,serif;color:black'>為了咱台灣文學，我感覺你應該愛好好考慮一下才是，才會使替咱台灣寫愈濟文學作品</span><span style='font-family:Segoe UI,sans-serif;color:black' lang='EN-US'>……</span><span style='font-family:新細明體,serif;color:black'>。</span></font></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>是講去佗位</span><span style='font-family:Segoe UI,sans-serif;color:black' lang='EN-US'>?</span><span style='font-family:新細明體,serif;color:black'>我家己的生活，我家己想辦法，就算叫我食草，我仝款會活落去，叫我像乞食仔向人伸手，我做袂到。</span></font></p><p><font size='2'><span style='font-family:新細明體,serif;color:black'>這个時陣，某買一寡罐頭、果子轉來矣，富岡馬上轉去伊的位坐好勢，態度參拄才完全無仝款，伊講</span><span style='font-family:Segoe UI,sans-serif;color:black' lang='EN-US'>:</span></font></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>啊</span><span style='font-family:Segoe UI,sans-serif;color:black' lang='EN-US'>!</span><span style='font-family:新細明體,serif;color:black'>阿嫂，遐客氣，你麻來飲一杯，我是來告辭的，勿一直臭面予我看啦</span><span style='font-family:Segoe UI,sans-serif;color:black' lang='EN-US'>!<br/>
</span><span style='font-family:新細明體,serif;color:black'>伊馬上倒一杯酒予某，煞落去閣是咧講伊的朋友趁大錢的代誌，講到親像伊麻趁五十萬的款。某只是恬恬聽，無想欲應話。</span></font></p><p><font size='2'><span style='font-family:新細明體,serif;color:black'>然後，伊用伊的杯子參阮的相硞，「乾杯</span><span style='font-family:Segoe UI,sans-serif;color:black' lang='EN-US'>!</span><span style='font-family:新細明體,serif;color:black'>」。真煩，為著趕伊走，我無第二句話，予焦。毋過，我卻感覺喙苦苦。這罐「白鹿」比任何的米酒頭閣較苦。</span></font></p><p><font size='2'><span style='font-family:新細明體,serif;color:black'>伊就按呢，一下仔參某飲，一下仔參我飲，偆的，一个人飲了了，然後，講伊寡好聽的話來暗蓋伊拄才想欲借錢的代誌，講了，就走矣。等伊走遠，某越頭對我講</span><span style='font-family:Segoe UI,sans-serif;color:black' lang='EN-US'>:</span></font></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>這</span><span style='font-family:Segoe UI,sans-serif;color:black' lang='EN-US'>?</span><span style='font-family:新細明體,serif;color:black'>閣是人</span><span style='font-family:Segoe UI,sans-serif;color:black' lang='EN-US'>?</span></font></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>當然是人矣</span><span style='font-family:Segoe UI,sans-serif;color:black' lang='EN-US'>!</span><span style='font-family:新細明體,serif;color:black'>而且是會趁大錢的人。</span></font></p><p><font size='2'><span style='font-family:新細明體,serif;color:black'>我一邊講，一邊大聲笑，卻袂記得囡仔已經睏矣</span><span style='font-family:Segoe UI,sans-serif;color:black' lang='EN-US'>!</span></font></p><p><span style='font-family:Segoe UI,sans-serif;color:black' lang='EN-US'><font size='2'> </font></span></p><p><font size='2'><span style='font-family:Segoe UI,sans-serif;color:black' lang='EN-US'>(</span><span style='font-family:新細明體,serif;color:black'>三</span><span style='font-family:Segoe UI,sans-serif;color:black' lang='EN-US'>)</span></font></p><p><font size='2'><span style='font-family:新細明體,serif;color:black'>笑過了後，我卻感覺有一點仔悲哀，這是我的老毛病，為了笑來笑，無就是因為趣味笑過了後，煞落來，就是這種悲哀的感覺。像囡仔彼種天真大聲的笑，對我來講，已經是足遙遠的代誌矣。一个對社會有責任的人，是愛按怎予伊笑笑仔過日子</span><span style='font-family:Segoe UI,sans-serif;color:black' lang='EN-US'>?</span><span style='font-family:新細明體,serif;color:black'>這種情形，佇富岡目睭裡</span><span style='font-family:Segoe UI,sans-serif;color:black' lang='EN-US'>,</span><span style='font-family:新細明體,serif;color:black'>我就是結屎面。我想，我以後無想欲看到伊矣。毋過，這類的人，應該有真濟。偌無想欲予怹這類的人，亂甲心甘亂操操，我看唯一的方法就是做和尚阿，毋過，這實在無可能，所以我只好繼續活落去矣。</span></font></p><p><font size='2'><span style='font-family:新細明體,serif;color:black'>一點矣，我的心情麻漸漸恢復矣。</span><span style='font-family:Segoe UI,sans-serif;color:black' lang='EN-US'><br/>
</span><span style='font-family:新細明體,serif;color:black'>某仔，幫我倒一杯米酒，你先去睏，暗矣</span><span style='font-family:Segoe UI,sans-serif;color:black' lang='EN-US'>!</span></font></p><p>









</p><p><font size='2'><span style='font-family:新細明體,serif;color:black'>某將細漢囝抱裡去睏。</span><span style='font-family:Segoe UI,sans-serif;color:black' lang='EN-US'><br/>
</span><span style='font-family:新細明體,serif;color:black'>某去睏了後，我一面聽蟲咧叫，一面下決心今暗一定愛將作品完成。我一邊飲米酒，心情恢復平靜，我的頭殼麻愈來愈清楚。我筆無停，佇雞啼的時，我寫了矣。住址頂面寫「完」，我喘一大口氣。</span></font></p><p><font size='2'><span style='font-family:Segoe UI,sans-serif;color:black' lang='EN-US'>(</span><span style='font-family:新細明體,serif;color:black'>四</span><span style='font-family:Segoe UI,sans-serif;color:black' lang='EN-US'>)</span></font></p><p><font size='2'><span style='font-family:新細明體,serif;color:black'>「窮隱處兮，窟穴自藏；與其隨佞而得志，不若從孤竹於首楊</span><span style='font-family:Segoe UI,sans-serif;color:black' lang='EN-US'>……</span><span style='font-family:新細明體,serif;color:black'>。」</span></font></p><p><font size='2'><span style='font-family:新細明體,serif;color:black'>雞仔大聲叫，代表一工的開始。我家己一个佇花園內底散步</span><span style='font-family:Segoe UI,sans-serif;color:black' lang='EN-US'>,</span><span style='font-family:新細明體,serif;color:black'>一面大聲朗讀一首賦，我掠準無人會看著。佇種人的面頭前，我是舞得規面紅絳絳麻唱袂出一首「龜兔賽跑」。這時，我卻用丹田的低音，吟唱出一首賦，家己唱，家己欣賞，猶閣袂䆀。紅的、白的閣有黃的大理花，參其他各種無仝款的花</span><span style='font-family:Segoe UI,sans-serif;color:black' lang='EN-US'>……</span><span style='font-family:新細明體,serif;color:black'>。</span></font></p><p>





</p><p><font size='2'><span style='font-family:新細明體,serif;color:black'>毋知何時，某行過來阿，佇菜園咧挽菜。有菜豆、苳蒿、</span><span style='font-family:新細明體,serif;color:black'>菠薐仔、菜頭，有足濟足濟。想起拄開始的一、二冬，因為無經驗，加上第一冬，阮阿母過身，第二年，阮阿爸麻去阿。轉去送</span><span style='font-family:Segoe UI,sans-serif;color:black' lang='EN-US'>in</span><span style='font-family:新細明體,serif;color:black'>的期間，無簡單種的一寡花草麻攏死了了。彼時的我，攏試靠野菜活落去。到今，已經有四年阿，我猶有啥物無滿足</span></font><span style='font-family:Segoe UI,sans-serif;color:black' lang='EN-US'><font size='2'>?</font></span></p><p><font size='2'><span style='font-family:新細明體,serif;color:black'>行入去厝內，看到大漢查囝咧整理棉被，大漢後生咧替草仔沃水，第二的用比伊閣較大之的掃帚咧掃地。昨暗硞到頭的細漢查囝，麻攑</span><font color='#000000'>掃帚將伊二兄掃好的塗地用得亂七八糟。</font></font></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>素娟</span><span style='font-family:Segoe UI,sans-serif;color:black' lang='EN-US'>!</span><span style='font-family:新細明體,serif;color:black'>素娟</span><span style='font-family:Segoe UI,sans-serif;color:black' lang='EN-US'>!</span></font></p><p><font size='2'><span style='font-family:新細明體,serif;color:black'>細漢查囡聽到我的聲音，馬上走過來，攬我的大腿。</span></font></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>阿爸</span><span style='font-family:Segoe UI,sans-serif;color:black' lang='EN-US'>!</span><span style='font-family:新細明體,serif;color:black'>阿兄罵我。</span></font></p><p><font size='2'><span style='font-family:Segoe UI,sans-serif;color:black' lang='EN-US'>---</span><span style='font-family:新細明體,serif;color:black'>哀，知影矣。阿兄罵你，是因為你應該對這爿掃過去。袂使閣共掃好的垃圾用亂去，知無</span><span style='font-family:Segoe UI,sans-serif;color:black' lang='EN-US'>?</span><span style='font-family:新細明體,serif;color:black'>你看，對這爿掃過去。知影無</span><span style='font-family:Segoe UI,sans-serif;color:black' lang='EN-US'>?</span><span style='font-family:新細明體,serif;color:black'>乖</span><span style='font-family:Segoe UI,sans-serif;color:black' lang='EN-US'>!</span><span style='font-family:新細明體,serif;color:black'>素娟乖</span><span style='font-family:Segoe UI,sans-serif;color:black' lang='EN-US'>!<br/>
</span><span style='font-family:新細明體,serif;color:black'>細漢查囝，放開伊的手，走轉去鬥相共整理花園。我提</span><font color='#000000'><span style='font-family:新細明體,serif'>鉸</span>刀參籃仔，將遐原本毋甘鉸落來的花，一蕊一蕊攏鉸落來。</font></font></p><p><span style='font-family:Segoe UI,sans-serif;color:black' lang='EN-US'><font size='2'>









</font></span></p><p><span style='font-family:新細明體,serif;color:black'><font size='2'>金仔日愛繳囡仔的冊錢，麻愛買米。將大理花賣掉，就攏解決矣。就毋免叫囡仔去借米，毋免因為無繳冊錢予囡仔無面子。</font></span></p><p><font size='2' color='#000000'><span style='font-family:新細明體,serif'>「窮隱處兮，窟穴自藏；與其隨佞而得志，不若從孤竹於首楊</span><span style='font-family:Segoe UI,sans-serif' lang='EN-US'>……</span><span style='font-family:新細明體,serif'>。」</span></font></p><p>

</p><p><font size='2' color='#000000'><span style='font-family:新細明體,serif'>天攏光起來矣，路頂有兩三个人，我喙內仝款咧念這首賦，一面鉸</span>我的大理花<span style='font-family:Segoe UI,sans-serif' lang='EN-US'>……</span><span style='font-family:新細明體,serif'>。</span></font></p></div></td></tr></tbody></table></div></div><br /><small>Updated on <abbr class="updated" title="2014-05-30T08:44:08.180Z">&#20116;&#26376; 30, 2014</abbr> by <span class="author"><span class="vcard"><a class="fn" href="mailto:forever19930608@gmail.com">&#26460;&#20339;&#23481;</a></span></span> (<a href="../history.html">Version <span class="sites:revision">13</span></a>)</small><br /></div></div></body></html>