<html><head><title>p189-p200</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../../ata100122wen-xiu/index.html">1-ATA100122&#25991;&#29703;</a></small></td></tr><tr><td><small><a href="../../ata100121yu-jun/index.html">2-ATA100121&#26161;&#21531;</a></small></td></tr><tr><td><small><a href="../../home/index.html">2014 Spring &#33775;&#21488;&#35486;&#25991;&#23565;&#35695;</a></small></td></tr><tr><td><small><a href="../../ata100137xiao-qing/index.html">3-ATA100137&#34157;&#26228;</a></small></td></tr><tr><td><small><a href="../../qiong-yi-de-bi-ye-zuo-pin/index.html">4-&#29898;&#35516;&#30340;&#30050;&#26989;&#20316;&#21697;</a></small></td></tr><tr><td><small><a href="../../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../../ata099132ji-an/index.html">ATA099132&#31287;&#23433;</a></small></td></tr><tr><td><small><a href="../../ata099142pei-jia/index.html">ATA099142&#27803;&#22025;</a></small></td></tr><tr><td><small><a href="../../ata099186fu-lian/index.html">ATA099186&#39333;&#34030;</a></small></td></tr><tr><td><small><a href="../../ata100108jia-fang/index.html">ATA100108&#20339;&#33459;</a></small></td></tr><tr><td><small><a href="../../ata100117yi-ting/index.html">ATA100117&#34191;&#23159;</a></small></td></tr><tr><td><small><a href="../../ata100133yi-ru/index.html">ATA100133&#27449;&#33593;</a></small></td></tr><tr><td><small><a href="../../ata100137xiao-qing-1/index.html">ATA100137&#34157;&#26228;</a></small></td></tr><tr><td><small><a href="../../ata100139si-ying/index.html">ATA100139&#24605;&#31310;</a></small></td></tr><tr><td><small><a href="../../ata100142shi-ting/index.html">ATA100142&#35433;&#23159;</a></small></td></tr><tr><td><small><a href="../../ata100143ting-yun/index.html">ATA100143&#23159;&#21243;</a></small></td></tr><tr><td><small><a href="../../ata100144ya-han/index.html">ATA100144&#38597;&#28085;</a></small></td></tr><tr><td><small><a href="../../ata100145yu-xin/index.html">ATA100145&#37434;&#27427;</a></small></td></tr><tr><td><small><a href="../../ata100147guan-zhong/index.html">ATA100147&#20896;&#20013;</a></small></td></tr><tr><td><small><a href="../../ata100149pei-qi/index.html">ATA100149&#29678;&#32186;</a></small></td></tr><tr><td><small><a href="../../ata100151jia-rong/index.html">ATA100151&#20339;&#23481;</a></small></td></tr><tr><td><small><a href="../../ata100152qiong-yi/index.html">ATA100152&#29898;&#35516;</a></small></td></tr><tr><td><small><a href="../../potsdam-ke-zhang/index.html">Potsdam&#31185;&#38263;</a></small></td></tr><tr><td><small><a href="../../p189-p200/index.html">p189-p200</a></small></td></tr><tr><td><small><a href="../../hei-shui-gou282-290/index.html">&#40657;&#27700;&#28317;282-290</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2014shoatai/9012982736531768628"><div><a href="../index.html">2-ATA100121&#26161;&#21531;</a> &gt; </div><h3><span class="entry-title">p189-p200</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span lang='NL'>(P.189)</span></p><p><span style='font-family:新細明體,serif'>「<span lang='EN-US'>l</span>í啥物時陣轉去安平？」</span></p><p><span style='font-family:新細明體,serif'>「吃過中晝就走！」</span></p><p><span style='font-family:新細明體,serif'>「遮爾緊！」</span></p><p><span style='font-family:新細明體,serif'>「劉國軒愛轉去澎湖督視，愛</span><span style='font-size:11.0pt;font-family:微軟正黑體,sans-serif'>guán</span><span style='font-family:新細明體,serif'>準備船隻。」</span></p><p><span style='font-family:新細明體,serif'>「<span lang='EN-US'>i</span>閣欲去？」</span></p><p><span style='font-family:新細明體,serif'>「<span lang='EN-US'>i</span>是來來往往的－素面，食飯後<span lang='EN-US'>l</span>í敢會使佮<span lang='EN-US'>gu</span>á講一下話？」</span></p><p><span style='font-family:新細明體,serif'>素面頕頭，目眶紅紅講：</span></p><p><span style='font-family:新細明體,serif'>「當然好，東南兄－<span lang='EN-US'>l</span>í去澎湖，欲去偌久？」</span></p><p><span style='font-family:新細明體,serif'>「啥人知影？」</span></p><p><span style='font-family:新細明體,serif'>「按呢，<span lang='EN-US'>gu</span>á下晡送<span lang='EN-US'>l</span>í去渡船頭做船。」</span></p><p><span style='font-family:新細明體,serif'>「好！」</span></p><p><span style='font-family:新細明體,serif' lang='EN-US'> </span></p><p><span style='font-family:新細明體,serif' lang='EN-US'> </span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公心情鬱卒，許姑歡喜過年，順風只管陪應貞，素面已經無人會使講心事，如今疼惜<span lang='EN-US'>i</span>的東南兄閣欲遠走，以後更加揣無人講話矣。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面陪郭東南行向大井頭，忘記是東南兄有話欲講，一路干焦講家己心中的苦情。<span lang='EN-US'>i</span>講就是無緣佮望山結婚，也無應該嫁入馮家，阿母貪圖富貴，無應該毀了<span lang='EN-US'>i</span>的未來。毋過家庭生活困難，阿母佮舵公伯有家己的苦衷，<span lang='EN-US'>i</span>勉強會使原諒，上怨恨是李望山，工事看重，私情看輕，過年到這馬攏無來看一下，就算是<span lang='EN-US'>i</span>欲嫁入馮家，也應該定來安慰一下。</span></p><p><span style='font-family:新細明體,serif' lang='EN-US'> </span><span lang='NL'>(P.190)</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面一路講無停，東南沓沓仔聽，到渡頭岸邊，看著內港潮水升起來，一片汪洋，東南馬上欲遠走，素面驚著，才停口無講，越頭看東南。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>東南敢會毋知厝內生活困難，<span lang='EN-US'>i</span>做兵餉糧有限，如今<span lang='EN-US'>in</span>阿爸<span lang='EN-US'>in</span>小妹攏靠許姑設法過活，聽素面這一吐苦水，感講著袂痛心？想著拄才路上遐的話：恐驚已經刺激了東南，素面隨閣講：</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>「東南兄，<span lang='EN-US'>gu</span>á毋是無願意犧牲家己來予一厝內的人幸福，只是叫<span lang='EN-US'>gu</span>á嫁入馮府，實在是無甘心－東南兄，<span lang='EN-US'>l</span>í一向疼<span lang='EN-US'>gu</span>á，<span lang='EN-US'>gu</span>á對<span lang='EN-US'>l</span>í講遮爾濟話，<span lang='EN-US'>l</span>í莫見怪<span lang='EN-US'>……</span>」</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>東南搖頭，停步，無講話，只用目睭看著素面。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面感覺<span lang='EN-US'>i</span>目光怪怪，共頭頕落去。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>東南講：</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>「素面，<span lang='EN-US'>l</span>í來</span><span style='font-size:11.0pt;font-family:微軟正黑體,sans-serif'>guán</span><span style='font-family:新細明體,serif'>兜才十五歲，比這馬順風閣較細漢。」</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面聽著這話，想著當時的情形，笑笑，攑頭看東南。東南閣講：</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>l</span>í佇彼陣比順風這馬閣較瘦，像<span lang='EN-US'>i</span>仝款戇頭戇腦毋捌代誌<span lang='EN-US'>……</span>」</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面晃一下身軀，輕鬆講：</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>「三、四年前的代誌矣，彼當時東南兄猶未去水鎮做兵！」</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>……</span>後來，阿爸送<span lang='EN-US'>l</span>í去總制府做代誌，<span lang='EN-US'>l</span>í毋肯去，哭幾阿工，阿爸講，入總制府工課，不過是伺候<span lang='EN-US'>in</span>茶水，工作無辛苦，吃穿免煩惱，<span lang='EN-US'>i</span>講<span lang='EN-US'>l</span>í肥起來<span lang='EN-US'>……</span>」</span></p><p><span lang='NL'>(P.191)</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面覕喙看東南，感覺好笑，東南兄揣<span lang='EN-US'>i</span>講有話欲講，竟然是講遮的代誌，為啥物佇這个時陣，講遮的過去的代誌？</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>……</span>真無簡單才弄<span lang='EN-US'>l</span>í去總制府，以後<span lang='EN-US'>gu</span>á去看<span lang='EN-US'>l</span>í，<span lang='EN-US'>l</span>í流著目屎佮鼻水求<span lang='EN-US'>gu</span>á<span lang='EN-US'>tshuāl</span>í轉去！」</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面聽著遮，真想欲伸手拍東南－以前<span lang='EN-US'>i</span>向東南兄司奶，定定按呢，猶毋過<span lang='EN-US'>i</span>當年會使按呢，金仔日佮東南兄到底疏遠濟矣。</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>「後來，<span lang='EN-US'>l</span>í熟似望山，望山事事照顧<span lang='EN-US'>l</span>í，<span lang='EN-US'>l</span>í也佮意佮<span lang='EN-US'>i</span>做伴，有了望山，<span lang='EN-US'>l</span>í就忘記厝內人，有時過節攏無想欲轉來<span lang='EN-US'>……</span>」</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>提起望山，想著當時佇總制府的日子，心中一陣甜蜜，一陣酸疼。</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>……</span>啊<span lang='EN-US'>l</span>í－唐山來的粗僕俗女－佇總制府不過一年，人大箍矣，看較濟，毋是較早進前彼个戇頭戇腦的普通人，<span lang='EN-US'>l</span>í變甲媠噹噹，人看著攏會佮意<span lang='EN-US'>l</span>í<span lang='EN-US'>……</span>」</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面是歡喜閣歹勢。</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>……</span>東寧看來揣無幾个像<span lang='EN-US'>l</span>í按呢的美人矣！」</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>「東南兄<span lang='EN-US'>……</span>」</span></p><p style='text-indent:18.0pt'><span style='font-family:新細明體,serif'>「素面當時<span lang='EN-US'>l</span>í無想欲入總制府，猶毋過一入總制府，<span lang='EN-US'>l</span>í閣愛戀總制府。這馬<span lang='EN-US'>l</span>í無想欲入馮府，毋過一旦<span lang='EN-US'>l</span>í入了馮府，也會愛戀彼爿，袂記得這爿！」</span></p><p><span lang='NL'>(P.192)</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面面色一變，兩蕊目睭睨東南，睨一會兒，生氣轉向港面，無欲看東南，只問：</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>「東南兄，<span lang='EN-US'>l</span>í敢是來勸<span lang='EN-US'>gu</span>á嫁予馮府？」</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>l</span>í毋肯？」</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>gu</span>á拄才一路毋是講半工？<span lang='EN-US'>gu</span>á哪會想欲嫁去？東南兄，枉費<span lang='EN-US'>gu</span>á對<span lang='EN-US'>l</span>í講一路的話！」</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>「當年是按呢，今仔日後<span lang='EN-US'>l</span>í敢袂按呢<span lang='EN-US'>……gu</span>á問<span lang='EN-US'>l</span>í以後<span lang='EN-US'>……</span>」</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>「東南兄！別人毋知<span lang='EN-US'>gu</span>á心事，連<span lang='EN-US'>l</span>í也毋知，竟然講這款話－除了<span lang='EN-US'>l</span>í<span lang='EN-US'>……</span>除了東南兄<span lang='EN-US'>l</span>í以外，這馬閣有啥人知影<span lang='EN-US'>gu</span>á陳素面的苦心，<span lang='EN-US'>l</span>í竟然閣咧講笑，竟然對<span lang='EN-US'>gu</span>á講這種話！」</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面轉身看東南，東南無一點講笑的表情，<span lang='EN-US'>i</span>的表情真嚴肅，無氣無笑，干焦看著素面。東南比望山加一歲，雖然無像望山仝款有智慧有思想，猶毋過比望山有決斷有主張。素面拄入郭家，就定定纏東南陪<span lang='EN-US'>i</span>，東南<span lang='EN-US'>tshuāi</span>走山過林，牽<span lang='EN-US'>i</span>跳溪蹽水，替<span lang='EN-US'>i</span>挽花挽水果，照顧甲足周到。素面無兄弟，有了東南的陪伴，真快樂，有時陣<span lang='EN-US'>i</span>會想，東南對<span lang='EN-US'>i</span>顛倒比對<span lang='EN-US'>in</span>親小妹順風閣較好。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面看著東南，東南頭頕垂，素面想欲開喙，東南攑頭講：</span></p><p><span style='font-family:新細明體,serif'>「<span lang='EN-US'>l</span>í入總制府了後，變一個人，對俗女變美人，才有今仔日的災禍！」</span></p><p><span style='font-family:新細明體,serif'>素面猶原著受氣，毋過這話聽起來煞有理，當年如果無入總制府，也袂有今仔日的煩惱－當然，<span lang='EN-US'>i</span>也袂熟似望山<span lang='EN-US'>……</span></span></p><p><span lang='NL'>(P.193)</span></p><p><span style='font-family:新細明體,serif'>「如果<span lang='EN-US'>l</span>í今仔日猶原佇</span><span style='font-size:11.0pt;font-family:微軟正黑體,sans-serif'>guán</span><span style='font-family:新細明體,serif'>厝，猶原只是一个戇頭戇面的普通人<span lang='EN-US'>……</span>」</span></p><p><span style='font-family:新細明體,serif'>素面開喙講：</span></p><p><span style='font-family:新細明體,serif'>「<span lang='EN-US'>gu</span>á甘願佇<span lang='EN-US'>l</span>í<span lang='EN-US'>n</span>兜做一个普通人。」</span></p><p><span style='font-family:新細明體,serif'>「<span lang='EN-US'>……</span>假使<span lang='EN-US'>l</span>í閣是一个普通人，按呢－」</span></p><p><span style='font-family:新細明體,serif'>東南伸出雙手，大力幌素面的肩頭，兩蕊目睭看著<span lang='EN-US'>i</span>，聲音激動講：</span></p><p><span style='font-family:新細明體,serif'>「－按呢，這馬<span lang='EN-US'>l</span>í陳素面就是<span lang='EN-US'>gu</span>á郭東南的牽手矣！」</span></p><p><span style='font-family:新細明體,serif'>素面聽著這話，閣驚閣歹勢，將手對東南的雙手抽起來，驚惶退一步，看著東南，一時無明白<span lang='EN-US'>i</span>的話，毋知欲按怎回答，干焦心亂叫著東南兄東南兄！</span></p><p><span style='font-family:新細明體,serif'>東南囥下雙手，頭低低坐踮塗跤。素面也跔落去，問講：</span></p><p><span style='font-family:新細明體,serif'>「東南兄，<span lang='EN-US'>l</span>í為啥物講遮的話？」</span></p><p><span style='font-family:新細明體,serif'>東南伸手指著海水，講：</span></p><p><span style='font-family:新細明體,serif'>「素面，明仔載<span lang='EN-US'>gu</span>á就過海去澎湖矣，這場海戰，無論啥人輸啥人贏，</span><span style='font-size:11.0pt;font-family:微軟正黑體,sans-serif'>guán</span><span style='font-family:新細明體,serif'>水軍是死濟活少！」</span></p><p><span style='font-family:新細明體,serif'>「東南兄，<span lang='EN-US'>l</span>í袂使按呢講，<span lang='EN-US'>l</span>í<span lang='EN-US'>……</span>」</span></p><p><span style='font-family:新細明體,serif'>「素面，<span lang='EN-US'>l</span>í免哭，<span lang='EN-US'>l</span>í聽<span lang='EN-US'>gu</span>á講，<span lang='EN-US'>gu</span>á愛講清楚，講清楚矣，死矣才會放心。<span lang='EN-US'>l</span>í是<span lang='EN-US'>gu</span>á看大漢的，<span lang='EN-US'>gu</span>á一直愛著<span lang='EN-US'>l</span>í，<span lang='EN-US'>l</span>í毋知，阿爸毋知影，許姑也毋知影，啥人攏毋知。<span lang='EN-US'>gu</span>á一直等待<span lang='EN-US'>l</span>í大漢，等<span lang='EN-US'>l</span>í大漢，請許姑將<span lang='EN-US'>l</span>í配予<span lang='EN-US'>gu</span>á。以後<span lang='EN-US'>l</span>í入總制府，熟似李望山，<span lang='EN-US'>gu</span>á也佮望山交朋友，<span lang='EN-US'>l</span>í佮望山相愛，無閣需要<span lang='EN-US'>l</span>í原來的東南兄－」</span></p><p><span lang='NL'>(P.194)</span></p><p><span style='font-family:新細明體,serif'>「啊？東南兄，<span lang='NL'>gu</span>á毋知</span><span style='font-family:新細明體,serif' lang='EN-US'>……</span><span style='font-family:新細明體,serif'>」</span></p><p><span style='font-family:新細明體,serif'>「－莫，<span lang='NL'>l</span>í莫按呢哭，<span lang='NL'>l</span>í聽<span lang='NL'>gu</span>á講－望山是好青年，<span lang='NL'>gu</span>á無一項比的過<span lang='NL'>i</span>，<span lang='NL'>i</span>也毋知<span lang='NL'>gu</span>á愛<span lang='NL'>l</span>í，照<span lang='NL'>i</span>的性地，若是一知影<span lang='NL'>gu</span>á有這心意，<span lang='NL'>i</span>一定袂佮<span lang='NL'>l</span>í交心，袂愛總制爺幫<span lang='NL'>l</span>í<span lang='NL'>n</span>完婚。<span lang='NL'>gu</span>á對望山真尊敬，<span lang='NL'>l</span>í嫁予<span lang='NL'>i</span>，會比嫁予<span lang='NL'>gu</span>á幸福，所以<span lang='NL'>l</span>í欲嫁予望山，<span lang='NL'>gu</span>á是贊成的，<span lang='NL'>gu</span>á是歡喜的，<span lang='NL'>gu</span>á是甘願的。」</span></p><p><span style='font-family:新細明體,serif'>「東南兄，<span lang='NL'>l</span>í<span lang='NL'>……l</span>í為啥物以前攏毋肯對<span lang='NL'>gu</span>á講？<span lang='NL'>gu</span>á竟然毋知，<span lang='NL'>l</span>í<span lang='NL'>……l</span>í一直毋肯娶某<span lang='NL'>……</span>啊！東南兄，<span lang='NL'>gu</span>á素面傷毋捌代誌，閣叫是<span lang='NL'>l</span>í是阿兄疼小妹佇照顧<span lang='NL'>gu</span>á！」</span></p><p><span style='font-family:新細明體,serif'>「啊！素面，<span lang='NL'>gu</span>á今仔日毋是來討<span lang='NL'>l</span>í人情，毋是欲來對<span lang='NL'>l</span>í講遮的。<span lang='NL'>l</span>í<span lang='NL'>gu</span>á無緣，攏已經過去，<span lang='NL'>gu</span>á毋是怨嘆<span lang='NL'>l</span>í袂用嫁<span lang='NL'>gu</span>á，<span lang='NL'>gu</span>á看<span lang='NL'>l</span>í這馬悲傷痛苦，<span lang='NL'>gu</span>á一定愛佮<span lang='NL'>l</span>í講明白，毋是講<span lang='NL'>gu</span>á愛<span lang='NL'>l</span>í，毋是講遮，毋是<span lang='NL'>……</span>」</span></p><p><span style='font-family:新細明體,serif'>「按呢東南兄，<span lang='NL'>l</span>í<span lang='NL'>……</span>」</span></p><p><span style='font-family:新細明體,serif'>「<span lang='NL'>……gu</span>á欲講是<span lang='NL'>l</span>í袂當嫁予馮巧舍。馮巧舍做人按怎，<span lang='NL'>guán</span>佇安平鎮的是兵啥人毋知影？馮侍衛一族，做人按怎，啥人毋知？總制爺、監國爺、監國夫人，閣有阿爸的頭家沈侯爺<span lang='NL'>……</span>遮的人啥人毋是<span lang='NL'>in</span>害死的？國姓爺的某，董國太，也毋是與馮侍衛氣死的－馮府的人，是東寧的奸臣，是眾人的對敵。<span lang='NL'>In</span>是總制爺父女，是監國爺祖孫，是阿爸頭家佮沈總管的冤仇人，<span lang='NL'>l</span>í袂毋知影，別人嫁<span lang='NL'>i</span>，<span lang='NL'>l</span>á<span lang='NL'>n</span>無話講，<span lang='NL'>l</span>í陳素面是啥物人，竟然欲去做<span lang='NL'>in</span>府內少年惡霸馮巧舍的細姨！<span lang='NL'>l</span>í<span lang='NL'>……l</span>í陳素面，有面子去做？」</span></p><p><span lang='NL'>(P.195)</span></p><p><span style='font-family:新細明體,serif'>「啊？東南兄，<span lang='EN-US'>l</span>í怎樣罵<span lang='EN-US'>gu</span>á咧？<span lang='EN-US'>l</span>í知影<span lang='EN-US'>gu</span>á無想</span><span style='font-family:新細明體,serif' lang='NL'>……</span><span style='font-family:新細明體,serif'>」</span></p><p><span style='font-family:新細明體,serif'>「<span lang='EN-US'>l</span>í無想欲，毋過<span lang='EN-US'>l</span>í會嫁！」</span></p><p><span style='font-family:新細明體,serif'>東南徛起來，面對港內，一句一聲沓沓仔講：</span></p><p><span style='font-family:新細明體,serif'>「<span lang='EN-US'>gu</span>á郭東南愛<span lang='EN-US'>l</span>í幾年，看<span lang='EN-US'>l</span>í大漢，看<span lang='EN-US'>l</span>í成人，<span lang='EN-US'>l</span>í嫁望山，<span lang='EN-US'>gu</span>á歡喜，<span lang='EN-US'>gu</span>á甘願。毋過<span lang='EN-US'>l</span>í若嫁予馮巧舍，<span lang='EN-US'>gu</span>á心中有恨，腹內有氣，<span lang='EN-US'>gu</span>á郭東南這一擺出戰，若死佇澎湖海上，做水鬼攏袂甘願！」</span></p><p><span style='font-family:新細明體,serif'>素面這一驚非同小可，<span lang='EN-US'>i</span>徛起來倚過去東南遐，用手搝東南的手講：</span></p><p><span style='font-family:新細明體,serif'>「東南兄，<span lang='EN-US'>l</span>í莫受氣，<span lang='EN-US'>l</span>í知影</span><span style='font-family:新細明體,serif' lang='NL'>……</span><span style='font-family:新細明體,serif'>啊！東南兄，<span lang='NL'>gu</span>á欲按怎講才好？<span lang='NL'>gu</span>á欲按怎才好？</span><span style='font-family:新細明體,serif'>」</span></p><p><span style='font-family:新細明體,serif'>「欲按怎？去揣望山參詳！<span lang='EN-US'>l</span>í問望山，問<span lang='EN-US'>i</span>總制爺對<span lang='EN-US'>i</span>按怎？監國爺對<span lang='EN-US'>i</span>按怎？沈侯爺對<span lang='EN-US'>i</span>按怎？<span lang='EN-US'>i</span>無想欲替總制爺、沈侯爺，無想欲替監國爺<span lang='EN-US'>in</span>翁某報仇，彼就煞矣，竟然看著家己的愛人嫁<span lang='EN-US'>i</span>的冤仇人，問<span lang='EN-US'>i</span>做人按呢閣有啥意思！」</span></p><p><span style='font-family:新細明體,serif'>東南愈講愈受氣，素面哭甲目屎流目屎滴，無伸手拭，干焦看東南。東南伸手拍一下<span lang='EN-US'>i</span>的肩胛頭，改用溫柔的口氣講：</span></p><p><span style='font-family:新細明體,serif'>「素面，<span lang='EN-US'>gu</span>á毋是氣<span lang='EN-US'>l</span>í，<span lang='EN-US'>gu</span>á氣望山。<span lang='EN-US'>l</span>í揣望山，叫<span lang='EN-US'>i</span>設法，<span lang='EN-US'>l</span>í嫁馮巧舍，<span lang='EN-US'>gu</span>á毋甘願。去！去揣<span lang='EN-US'>i</span>設法，無，<span lang='EN-US'>gu</span>á就是戰死也毋甘願！」</span></p><p><span style='font-family:新細明體,serif'>素面受氣，往前走來水邊，雙腳跪落去水中，雙手捀海水，向面沖去，水流入喙唇，鹹味苦澀，毋知是目屎鹹水鹹？</span></p><p><span lang='NL'>(P.196)</span></p><p><span style='font-family:新細明體,serif'>東南隨後綴來，佇後壁喊講：</span></p><p><span style='font-family:新細明體,serif'>「素面<span lang='EN-US'>l</span>í長褲澹去矣，柴屐落去，欲流走矣。提去！這雙柴屐，提去穿好－<span lang='EN-US'>l</span>í轉去厝，渡船來矣，<span lang='EN-US'>gu</span>á欲過度矣！」</span></p><p><span style='font-family:新細明體,serif'>素面雙跤徛起來，用手接過柴屐，左手指著海水，對東南講：</span></p><p><span style='font-family:新細明體,serif'>「東南兄，<span lang='EN-US'>gu</span>á袂嫁予馮巧舍的，<span lang='EN-US'>gu</span>á對這海水咒誓，<span lang='EN-US'>gu</span>á陳素面袂嫁予馮巧舍的。<span lang='EN-US'>gu</span>á甘願佮海水做伴，也袂佮馮巧舍仝床！東南兄，<span lang='EN-US'>l</span>í放心，海水上知影<span lang='EN-US'>gu</span>á心意！」</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>東南聽了這話，愣去，<span lang='EN-US'>i</span>可能毋知素面的心意如何，干焦頕頭，捒素面轉去。素面離開了後，<span lang='EN-US'>i</span>就越頭行向渡船頭去矣。</span></p><p><span style='font-family:新細明體,serif'>素面閣越頭去看，東南已經上船矣，東南船走了後，<span lang='EN-US'>i</span>徛佇岸邊，看著港水，久久才轉去厝。</span></p><p><span style='font-family:新細明體,serif' lang='EN-US'> </span></p><p><b><span style='font-family:新細明體,serif' lang='EN-US'>18.</span></b><b><span style='font-family:新細明體,serif'>郎何無能</span></b></p><p><span style='font-family:新細明體,serif' lang='EN-US'> </span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>聽了東南遐的話，素面轉去厝內哭一暗。想著東南早著對<span lang='EN-US'>i</span>有情，心酸，閣想著東南無願意<span lang='EN-US'>i</span>嫁馮某，繼續心疼。<span lang='EN-US'>i</span>哭一夜，自然有順風報予應貞知影，應貞勸素面閣望山逃往赤山大潭內，叫順風去叫望山來，閣素面佇街仔外樹林跤見面。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>望山頭頕垂無應，無像彼當日清新快樂，素面見面就提起逃走的計畫，望山聽了搖頭拒絕，<span lang='EN-US'>i</span>講：</span></p><p><span lang='NL'>(P.197)</span></p><p><span style='font-family:新細明體,serif'>「清軍欲拍台灣矣，<span lang='EN-US'>gu</span>á身為鎮兵，那會使逃走？」</span></p><p><span style='font-family:新細明體,serif'>「<span lang='EN-US'>l</span>í總是按呢講！」</span></p><p><span style='font-family:新細明體,serif'>「許姑已經收了馮府的聘禮矣！」</span></p><p><span style='font-family:新細明體,serif'>「<span lang='EN-US'>l</span>í</span><span style='font-family:新細明體,serif' lang='NL'>……l</span><span style='font-family:新細明體,serif'>í竟然叫<span lang='NL'>gu</span>á嫁予馮巧舍！望山，枉費<span lang='NL'>lán</span>幾年熟似！</span><span style='font-family:新細明體,serif'>」</span></p><p><span style='font-family:新細明體,serif'>無論素面按怎苦勸，望山攏毋肯答應，<span lang='EN-US'>i</span>講：</span></p><p><span style='font-family:新細明體,serif'>「</span><span style='font-size:11.0pt;font-family:微軟正黑體,sans-serif'>guán</span><span style='font-family:新細明體,serif'>一走，就害著許姑－恐驚連舵公伯都害著！」</span></p><p><span style='font-family:新細明體,serif'>苦勸無效，素面失望轉去，翁七已經來郭家，<span lang='EN-US'>i</span>本來無插這事，有一工竟然約素面到厝外面講話，講<span lang='EN-US'>i</span>有法度解決困難。素面奇怪<span lang='EN-US'>i</span>僧家是按怎會插手俗事，問<span lang='EN-US'>i</span>是毋是真正有辦法，有啥物辦法？翁七愛親身見著望山才講，素面無願意閣見望山，翁七講：</span></p><p><span style='font-family:新細明體,serif'>「<span lang='EN-US'>gu</span>á聽應貞講<span lang='EN-US'>i</span>勸<span lang='EN-US'>lín</span>逃走，這毋是辦法。望山個性<span lang='EN-US'>gu</span>á知影，<span lang='EN-US'>i</span>哪會肯放棄<span lang='EN-US'>i</span>的工課私奔，留禍害給別人？愛用<span lang='EN-US'>gu</span>á的計策，才是萬全之計。」</span></p><p><span style='font-family:新細明體,serif'>「<span lang='EN-US'>l</span>í的閣是啥物技策？」</span></p><p><span style='font-family:新細明體,serif'>「揣<span lang='EN-US'>i</span>來！」</span></p><p><span style='font-family:新細明體,serif'>「好！<span lang='EN-US'>gu</span>á叫順風去叫<span lang='EN-US'>i</span>！」</span></p><p><span style='font-family:新細明體,serif'>「袂用，愛<span lang='EN-US'>l</span>í親身去揣<span lang='EN-US'>i</span>！無准予別人知－<span lang='EN-US'>l</span>í叫<span lang='EN-US'>i</span>明仔載暗時日頭落山進前佇彼大樹跤等<span lang='EN-US'>gu</span>á。」</span></p><p><span style='font-family:新細明體,serif'>「好！」</span></p><p><span style='font-family:新細明體,serif'>「<span lang='EN-US'>l</span>í莫來！」</span></p><p><span lang='NL'>(P.198)</span></p><p><span style='font-family:新細明體,serif'>「好。」</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面通知望山，望山照約束去，第二工望山來揣素面，兩人猶原佇大樹跤講話。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面問翁七計策如何。望山講：</span></p><p><span style='font-family:新細明體,serif'>「素面，<span lang='EN-US'>gu</span>á昨暗想了一夜，<span lang='EN-US'>gu</span>á想應該對<span lang='EN-US'>l</span>í講，應該佮<span lang='EN-US'>l</span>í講明白，<span lang='EN-US'>l</span>í才袂怪<span lang='EN-US'>gu</span>á。當然<span lang='EN-US'>l</span>í是袂亂講出去的－翁七愛替</span><span style='font-family:新細明體,serif' lang='NL'>lán</span><span style='font-family:新細明體,serif'>刣馮巧舍！</span><span style='font-family:新細明體,serif'>」</span></p><p><span style='font-family:新細明體,serif'>「啥物？欲</span><span style='font-family:新細明體,serif'>刣馮巧舍？</span><span style='font-family:新細明體,serif'>」</span></p><p><span style='font-family:新細明體,serif'>素面著驚，面上迫出冷汗，心頭直跳，雙手咇咇掣，講：</span></p><p><span style='font-family:新細明體,serif'>「愛</span><span style='font-family:新細明體,serif'>刣馮巧舍啊？</span><span style='font-family:新細明體,serif'>」</span></p><p><span style='font-family:新細明體,serif'>「是。」</span></p><p><span style='font-family:新細明體,serif'>「為了<span lang='EN-US'>gu</span>á去</span><span style='font-family:新細明體,serif'>刣人？</span><span style='font-family:新細明體,serif'>」</span></p><p><span style='font-family:新細明體,serif'>「<span lang='EN-US'>i</span>講</span><span style='font-family:新細明體,serif'>刣了馮巧舍，<span lang='NL'>lán</span>的問題就解決矣！</span><span style='font-family:新細明體,serif'>」</span></p><p><span style='font-family:新細明體,serif'>素面冷靜落來，<span lang='EN-US'>i</span>早就想著這層，雖然<span lang='EN-US'>i</span>驚，毋過<span lang='EN-US'>i</span>想這是好辦法，所以<span lang='EN-US'>i</span>大膽講：</span></p><p><span style='font-family:新細明體,serif'>「翁先生看來有武功，<span lang='EN-US'>i</span>若真正</span><span style='font-family:新細明體,serif'>刣了馮巧舍，真正啥物攏解決矣！<span lang='NL'>lán</span>毋免逃走，馮府也袂追究到<span lang='NL'>lán</span>－毋過，翁先生有把握刣<span lang='NL'>i</span>？</span><span style='font-family:新細明體,serif'>」</span></p><p><span style='font-family:新細明體,serif'>望山無回答，素面閣講：</span></p><p><span style='font-family:新細明體,serif'>「愛暗中</span><span style='font-family:新細明體,serif'>刣死<span lang='NL'>i</span>才會用－<span lang='NL'>i</span>有兩個隨從，出門攏隨身護衛，愛刣<span lang='NL'>i</span>著愛先刣彼兩个。翁先生敢會當一个人對付三个？萬一刣無死？萬一刣人無死，惹出大災禍？</span><span style='font-family:新細明體,serif'>」</span></p><p><span lang='NL'>(P.199)</span></p><p><span style='font-family:新細明體,serif'>望山猶原無回答。</span></p><p><span style='font-family:新細明體,serif'>「辦法是好辦法，毋過為著</span><span style='font-family:新細明體,serif' lang='NL'>lán</span><span style='font-family:新細明體,serif'>婚事，竟然去刣人，這敢好－望山，翁先生刣會著<span lang='NL'>in</span>？</span><span style='font-family:新細明體,serif'>」</span></p><p><span style='font-family:新細明體,serif'>望山無講話，頕一下頭。</span></p><p><span style='font-family:新細明體,serif'>「翁先生會武功，當然會使</span><span style='font-family:新細明體,serif'>刣<span lang='NL'>i</span>－望山，<span lang='NL'>l</span>í敢答應<span lang='NL'>i</span>矣？</span><span style='font-family:新細明體,serif'>」</span></p><p><span style='font-family:新細明體,serif'>望山搖搖頭。</span></p><p><span style='font-family:新細明體,serif'>「啊？<span lang='EN-US'>l</span>í敢是毋肯？為啥物毋肯咧？」</span></p><p><span style='font-family:新細明體,serif'>「<span lang='EN-US'>i</span>有條件。」</span></p><p><span style='font-family:新細明體,serif'>「啥物條件？」</span></p><p><span style='font-family:新細明體,serif'>「<span lang='EN-US'>i</span>愛<span lang='EN-US'>gu</span>á替<span lang='EN-US'>i</span></span><span style='font-family:新細明體,serif'>刺殺劉將軍！</span><span style='font-family:新細明體,serif'>」</span></p><p><span style='font-family:新細明體,serif'>素面一聽更加著驚，知影這毋是簡單的計策，連鞭問：</span></p><p><span style='font-family:新細明體,serif'>「</span><span style='font-family:新細明體,serif' lang='NL'>i</span><span style='font-family:新細明體,serif'>為啥物欲刣劉國軒？</span><span style='font-family:新細明體,serif'>」</span></p><p><span style='font-family:新細明體,serif'>望山這馬才振作精神來講：</span></p><p><span style='font-family:新細明體,serif'>「<span lang='EN-US'>i</span>講<span lang='EN-US'>i</span>的阿爸原本是劉將軍的部下，當年劉將軍拍海澄時，無緣無故</span><span style='font-family:新細明體,serif'>刣<span lang='NL'>i</span>的老爸，滅<span lang='NL'>i</span>家族，翁先生當時隨親情佇日本，才無予刣死。這擺來台灣，就是欲刺殺劉將軍報仇！</span><span style='font-family:新細明體,serif'>」</span></p><p><span style='font-family:新細明體,serif'>素面吐一口氣，問講：</span></p><p><span lang='NL'>(P.200)</span></p><p><span style='font-family:新細明體,serif'>「<span lang='EN-US'>i</span>愛<span lang='EN-US'>l</span>í按怎共鬥相共？」</span></p><p><span style='font-family:新細明體,serif'>「<span lang='EN-US'>gu</span>á無答應，所以<span lang='EN-US'>i</span>無講！」</span></p><p><span style='font-family:新細明體,serif'>「</span><span style='font-family:新細明體,serif'>刣劉國軒啊<span lang='NL'>……</span></span><span style='font-family:新細明體,serif'>」</span></p><p><span style='font-family:新細明體,serif'>「翁先生經<span lang='EN-US'>gu</span>á報告予劉將軍，愛<span lang='EN-US'>gu</span>á咒誓袂使講出去，<span lang='EN-US'>l</span>í也袂使對別人講！」</span></p><p><span style='font-family:新細明體,serif'>素面雄雄大膽起來，<span lang='EN-US'>i</span>講：</span></p><p><span style='font-family:新細明體,serif'>「劉國軒也是該死的，<span lang='EN-US'>l</span>í為啥物毋答應<span lang='EN-US'>i</span>？」</span></p><p><span style='font-family:新細明體,serif'>「<span lang='EN-US'>gu</span>á怎樣會使答應<span lang='EN-US'>i</span>？劉將軍是當今東寧諸軍總督，負責備防重任，共<span lang='EN-US'>i</span></span><span style='font-family:新細明體,serif'>刣死矣，清軍拍來的時<span lang='NL'>……</span></span><span style='font-family:新細明體,serif'>」</span></p><p><span style='font-family:新細明體,serif'>「毋過，劉國軒佮馮侍衛勾結，搶總制爺的兵權，早就無應該。鄭經王爺欲死進前，叫<span lang='EN-US'>i</span>佮馮侍衛兩人愛輔佐監國爺，馮侍衛奸謀得權，劉國軒無阻止<span lang='EN-US'>i</span>，違背了鄭經王爺欲死進前所交代的。這無應該</span><span style='font-family:新細明體,serif'>刣？當日董國太召<span lang='NL'>i</span>去安平議事，<span lang='NL'>i</span>藉口破病無去，予馮侍衛<span lang='NL'>in</span>刣了監國爺－遮的代誌<span lang='NL'>l</span>í攏知，馮某可惡，劉國軒敢無可惡？</span><span style='font-family:新細明體,serif'>」</span></p><p><span style='font-family:新細明體,serif'>望山無講話。</span></p><p><span style='font-family:新細明體,serif'>「劉國軒做人若正，<span lang='EN-US'>i</span>定袂按呢做，總制爺佮監國爺攏是<span lang='EN-US'>i</span>害的－共<span lang='EN-US'>i</span></span><span style='font-family:新細明體,serif'>刣死，也算是替大家報仇。</span><span style='font-family:新細明體,serif'>」</span></p><p>









</p><p><span style='font-family:新細明體,serif'>「素面<span lang='EN-US'>l</span>í哪會肯</span><span style='font-family:新細明體,serif'>刣人？為著<span lang='NL'>lán</span>婚事去刣人，尤其是刣劉將軍<span lang='NL'>……</span>想袂到<span lang='NL'>l</span>í心遮爾橫！</span><span style='font-family:新細明體,serif'>」</span></p></div></td></tr></tbody></table></div></div><br /><small>Updated on <abbr class="updated" title="2015-02-11T03:40:29.513Z">&#20108;&#26376; 11, 2015</abbr> by <span class="author"><span class="vcard"><a class="fn" href="mailto:tp6m4rmp125@gmail.com">&#38515;&#26161;&#21531;</a></span></span> (<a href="history.html">Version <span class="sites:revision">3</span></a>)</small><br /><br /></div></div></td></tr></table></body></html>