<html><head><title>p189-p200 (Version 2)</title></head><body><div class="hentry webpage" id="https://sites.google.com/feeds/content/site/2014shoatai/9012982736531768628"><h3><span class="entry-title">p189-p200</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span lang='NL'>(P.189)</span></p>

<p><span style='font-family:新細明體,serif'>「你啥物時陣轉去安平？」</span></p>

<p><span style='font-family:新細明體,serif'>「吃過中晝就走！」</span></p>

<p><span style='font-family:新細明體,serif'>「遮爾緊！」</span></p>

<p><span style='font-family:新細明體,serif'>「劉國軒愛轉去澎湖督視，愛</span><span style='font-size:11.0pt;font-family:微軟正黑體,sans-serif'>guán</span><span style='font-family:新細明體,serif'>準備船隻。」</span></p>

<p><span style='font-family:新細明體,serif'>「伊閣欲去？」</span></p>

<p><span style='font-family:新細明體,serif'>「伊是來來往往的－素面，食飯後你敢會使佮我講一下話？」</span></p>

<p><span style='font-family:新細明體,serif'>素面頕頭，目眶紅紅講：</span></p>

<p><span style='font-family:新細明體,serif'>「當然好，東南兄－你去澎湖，欲去偌久？」</span></p>

<p><span style='font-family:新細明體,serif'>「啥人知影？」</span></p>

<p><span style='font-family:新細明體,serif'>「按呢，我下晡送你去渡船頭做船。」</span></p>

<p><span style='font-family:新細明體,serif'>「好！」</span></p>

<p><span style='font-family:新細明體,serif' lang='EN-US'> </span></p>

<p><span style='font-family:新細明體,serif' lang='EN-US'> </span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公心情鬱卒，許姑歡喜過年，順風只管陪應貞，素面已經無人會使講心事，如今疼惜伊的東南兄閣欲遠走，以後更加揣無人講話矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面陪郭東南行向大井頭，忘記是東南兄有話欲講，一路干焦講家己心中的苦情。伊講就是無緣佮望山結婚，也無應該嫁入馮家，阿母貪圖富貴，無應該毀了伊的未來。毋過家庭生活困難，阿母佮舵公伯有家己的苦衷，伊勉強會使原諒，上怨恨是李望山，工事看重，私情看輕，過年到這馬攏無來看一下，就算是伊欲嫁入馮家，也應該定來安慰一下。</span></p>

<p><span style='font-family:新細明體,serif' lang='EN-US'> </span><span lang='NL'>(P.190)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面一路講無停，東南沓沓仔聽，到渡頭岸邊，看著內港潮水升起來，一片汪洋，東南馬上欲遠走，素面驚著，才停口無講，越頭看東南。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>東南敢會毋知厝內生活困難，伊做兵餉糧有限，如今<span lang='EN-US'>in</span>阿爸<span lang='EN-US'>in</span>小妹攏靠許姑設法過活，聽素面這一吐苦水，感講著袂痛心？想著拄才路上遐的話：恐驚已經刺激了東南，素面隨閣講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「東南兄，我毋是無願意犧牲家己來予一厝內的人幸福，只是叫我嫁入馮府，實在是無甘心－東南兄，你一向疼我，我對你講遮爾濟話，你莫見怪<span lang='EN-US'>……</span>」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>東南搖頭，停步，無講話，只用目睭看著素面。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面感覺伊目光怪怪，共頭頕落去。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>東南講：</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「素面，你來</span><span style='font-size:11.0pt;font-family:微軟正黑體,sans-serif'>guán</span><span style='font-family:新細明體,serif'>兜才十五歲，比這馬順風閣較細漢。」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面聽著這話，想著當時的情形，笑笑，攑頭看東南。東南閣講：</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「你佇彼陣比順風這馬閣較瘦，像伊仝款戇頭戇腦毋捌代誌<span lang='EN-US'>……</span>」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面晃一下身軀，輕鬆講：</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「三、四年前的代誌矣，彼當時東南兄猶未去水鎮做兵！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>……</span>後來，阿爸送你去總制府做代誌，你毋肯去，哭幾阿工，阿爸講，入總制府工課，不過是伺候<span lang='EN-US'>in</span>茶水，工作無辛苦，吃穿免煩惱，伊講你肥起來<span lang='EN-US'>……</span>」</span></p>

<p><span lang='NL'>(P.191)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面覕喙看東南，感覺好笑，東南兄揣伊講有話欲講，竟然是講遮的代誌，為啥物佇這个時陣，講遮的過去的代誌？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>……</span>真無簡單才弄你去總制府，以後我去看你，你流著目屎佮鼻水求我<span lang='EN-US'>tshuā</span>你轉去！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面聽著遮，真想欲伸手拍東南－以前伊向東南兄司奶，定定按呢，猶毋過伊當年會使按呢，金仔日佮東南兄到底疏遠濟矣。</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「後來，你熟似望山，望山事事照顧你，你也佮意佮伊做伴，有了望山，你就忘記厝內人，有時過節攏無想欲轉來<span lang='EN-US'>……</span>」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>提起望山，想著當時佇總制府的日子，心中一陣甜蜜，一陣酸疼。</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>……</span>啊你－唐山來的粗僕俗女－佇總制府不過一年，人大箍矣，看較濟，毋是較早進前彼个戇頭戇腦的普通人，你變甲媠噹噹，人看著攏會佮意你<span lang='EN-US'>……</span>」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面是歡喜閣歹勢。</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>……</span>東寧看來揣無幾个像你按呢的美人矣！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「東南兄<span lang='EN-US'>……</span>」</span></p>

<p style='text-indent:18.0pt'><span style='font-family:新細明體,serif'>「素面當時你無想欲入總制府，猶毋過一入總制府，你閣愛戀總制府。這馬你無想欲入馮府，毋過一旦你入了馮府，也會愛戀彼爿，袂記得這爿！」</span></p>

<p><span lang='NL'>(P.192)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面面色一變，兩蕊目睭睨東南，睨一會兒，生氣轉向港面，無欲看東南，只問：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「東南兄，你敢是來勸我嫁予馮府？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「你毋肯？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「我拄才一路毋是講半工？我哪會想欲嫁去？東南兄，枉費我對你講一路的話！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「當年是按呢，今仔日後你敢袂按呢<span lang='EN-US'>……</span>我問你以後<span lang='EN-US'>……</span>」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「東南兄！別人毋知我心事，連你也毋知，竟然講這款話－除了你<span lang='EN-US'>……</span>除了東南兄你以外，這馬閣有啥人知影我陳素面的苦心，你竟然閣咧講笑，竟然對我講這種話！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面轉身看東南，東南無一點講笑的表情，伊的表情真嚴肅，無氣無笑，干焦看著素面。東南比望山加一歲，雖然無像望山仝款有智慧有思想，猶毋過比望山有決斷有主張。素面拄入郭家，就定定纏東南陪伊，東南<span lang='EN-US'>tshuā</span>伊走山過林，牽伊跳溪蹽水，替伊挽花挽水果，照顧甲足周到。素面無兄弟，有了東南的陪伴，真快樂，有時陣伊會想，東南對伊顛倒比對<span lang='EN-US'>in</span>親小妹順風閣較好。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面看著東南，東南頭頕垂，素面想欲開喙，東南攑頭講：</span></p>

<p><span style='font-family:新細明體,serif'>「你入總制府了後，變一個人，對俗女變美人，才有今仔日的災禍！」</span></p>

<p><span style='font-family:新細明體,serif'>素面猶原著受氣，毋過這話聽起來煞有理，當年如果無入總制府，也袂有今仔日的煩惱－當然，伊也袂熟似望山<span lang='EN-US'>……</span></span></p>

<p><span lang='NL'>(P.193)</span></p>

<p><span style='font-family:新細明體,serif'>「如果你今仔日猶原佇</span><span style='font-size:11.0pt;font-family:微軟正黑體,sans-serif'>guán</span><span style='font-family:新細明體,serif'>厝，猶原只是一个戇頭戇面的普通人<span lang='EN-US'>……</span>」</span></p>

<p><span style='font-family:新細明體,serif'>素面開喙講：</span></p>

<p><span style='font-family:新細明體,serif'>「我甘願佇<span lang='EN-US'>l</span>í<span lang='EN-US'>n</span>兜做一个普通人。」</span></p>

<p><span style='font-family:新細明體,serif'>「<span lang='EN-US'>……</span>假使你閣是一个普通人，按呢－」</span></p>

<p><span style='font-family:新細明體,serif'>東南伸出雙手，大力幌素面的肩頭，兩蕊目睭看著伊，聲音激動講：</span></p>

<p><span style='font-family:新細明體,serif'>「－按呢，這馬你陳素面就是我郭東南的牽手矣！」</span></p>

<p><span style='font-family:新細明體,serif'>素面聽著這話，閣驚閣歹勢，將手對東南的雙手抽起來，驚惶退一步，看著東南，一時無明白伊的話，毋知欲按怎回答，干焦心亂叫著東南兄東南兄！</span></p>

<p><span style='font-family:新細明體,serif'>東南囥下雙手，頭低低坐踮塗跤。素面也跔落去，問講：</span></p>

<p><span style='font-family:新細明體,serif'>「東南兄，你為啥物講遮的話？」</span></p>

<p><span style='font-family:新細明體,serif'>東南伸手指著海水，講：</span></p>

<p><span style='font-family:新細明體,serif'>「素面，明仔載我就過海去澎湖矣，這場海戰，無論啥人輸啥人贏，</span><span style='font-size:11.0pt;font-family:微軟正黑體,sans-serif'>guán</span><span style='font-family:新細明體,serif'>水軍是死濟活少！」</span></p>

<p><span style='font-family:新細明體,serif'>「東南兄，你袂使按呢講，你<span lang='EN-US'>……</span>」</span></p>

<p><span style='font-family:新細明體,serif'>「素面，你免哭，你聽我講，我愛講清楚，講清楚矣，死矣才會放心。你是我看大漢的，我一直愛著你，你毋知，阿爸毋知影，許姑也毋知影，啥人攏毋知。我一直等待你大漢，等你大漢，請許姑將你配予我。以後你入總制府，熟似李望山，我也佮望山交朋友，你佮望山相愛，無閣需要你原來的東南兄－」</span></p>

<p><span lang='NL'>(P.194)</span></p>

<p><span style='font-family:新細明體,serif'>「啊？東南兄，我毋知</span><span style='font-family:新細明體,serif' lang='EN-US'>……</span><span style='font-family:新細明體,serif'>」</span></p>

<p><span style='font-family:新細明體,serif'>「－莫，你莫按呢哭，你聽我講－望山是好青年，我無一項比的過伊，伊也毋知我愛你，照伊的性地，若是一知影我有這心意，伊一定袂佮你交心，袂愛總制爺幫<span lang='NL'>l</span>í<span lang='NL'>n</span>完婚。我對望山真尊敬，你嫁予伊，會比嫁予我幸福，所以你欲嫁予望山，我是贊成的，我是歡喜的，我是甘願的。」</span></p>

<p><span style='font-family:新細明體,serif'>「東南兄，你<span lang='NL'>……</span>你為啥物以前攏毋肯對我講？我竟然毋知，你<span lang='NL'>……</span>你一直毋肯娶某<span lang='NL'>……</span>啊！東南兄，我素面傷毋捌代誌，閣叫是你是阿兄疼小妹佇照顧我！」</span></p>

<p><span style='font-family:新細明體,serif'>「啊！素面，我今仔日毋是來討你人情，毋是欲來對你講遮的。你我無緣，攏已經過去，我毋是怨嘆你袂用嫁我，我看你這馬悲傷痛苦，我一定愛佮你講明白，毋是講我愛你，毋是講遮，毋是<span lang='NL'>……</span>」</span></p>

<p><span style='font-family:新細明體,serif'>「按呢東南兄，你<span lang='NL'>……</span>」</span></p>

<p><span style='font-family:新細明體,serif'>「<span lang='NL'>……</span>我欲講是你袂當嫁予馮巧舍。馮巧舍做人按怎，<span lang='NL'>guán</span>佇安平鎮的是兵啥人毋知影？馮侍衛一族，做人按怎，啥人毋知？總制爺、監國爺、監國夫人，閣有阿爸的頭家沈侯爺<span lang='NL'>……</span>遮的人啥人毋是<span lang='NL'>in</span>害死的？國姓爺的某，董國太，也毋是與馮侍衛氣死的－馮府的人，是東寧的奸臣，是眾人的對敵。<span lang='NL'>In</span>是總制爺父女，是監國爺祖孫，是阿爸頭家佮沈總管的冤仇人，你袂毋知影，別人嫁伊，咱無話講，你陳素面是啥物人，竟然欲去做<span lang='NL'>in</span>府內少年惡霸馮巧舍的細姨！你<span lang='NL'>……</span>你陳素面，有面子去做？」</span></p>

<p><span lang='NL'>(P.195)</span></p>

<p><span style='font-family:新細明體,serif'>「啊？東南兄，你怎樣罵我咧？你知影我無想</span><span style='font-family:新細明體,serif' lang='NL'>……</span><span style='font-family:新細明體,serif'>」</span></p>

<p><span style='font-family:新細明體,serif'>「你無想欲，毋過你會嫁！」</span></p>

<p><span style='font-family:新細明體,serif'>東南徛起來，面對港內，一句一聲沓沓仔講：</span></p>

<p><span style='font-family:新細明體,serif'>「我郭東南愛你幾年，看你大漢，看你成人，你嫁望山，我歡喜，我甘願。毋過你若嫁予馮巧舍，我心中有恨，腹內有氣，我郭東南這一擺出戰，若死佇澎湖海上，做水鬼攏袂甘願！」</span></p>

<p><span style='font-family:新細明體,serif'>素面這一驚非同小可，伊徛起來倚過去東南遐，用手搝東南的手講：</span></p>

<p><span style='font-family:新細明體,serif'>「東南兄，你莫受氣，你知影</span><span style='font-family:新細明體,serif' lang='NL'>……</span><span style='font-family:新細明體,serif'>啊！東南兄，我欲按怎講才好？我欲按怎才好？</span><span style='font-family:新細明體,serif'>」</span></p>

<p><span style='font-family:新細明體,serif'>「欲按怎？去揣望山參詳！你問望山，問伊總制爺對伊按怎？監國爺對伊按怎？沈侯爺對伊按怎？伊無想欲替總制爺、沈侯爺，無想欲替監國爺<span lang='EN-US'>in</span>翁某報仇，彼就煞矣，竟然看著家己的愛人嫁伊的冤仇人，問伊做人按呢閣有啥意思！」</span></p>

<p><span style='font-family:新細明體,serif'>東南愈講愈受氣，素面哭甲目屎流目屎滴，無伸手拭，干焦看東南。東南伸手拍一下伊的肩胛頭，改用溫柔的口氣講：</span></p>

<p><span style='font-family:新細明體,serif'>「素面，我毋是氣你，我氣望山。你揣望山，叫伊設法，你嫁馮巧舍，我毋甘願。去！去揣伊設法，無，我就是戰死也毋甘願！」</span></p>

<p><span style='font-family:新細明體,serif'>素面受氣，往前走來水邊，雙腳跪落去水中，雙手捀海水，向面沖去，水流入喙唇，鹹味苦澀，毋知是目屎鹹水鹹？</span></p>

<p><span lang='NL'>(P.196)</span></p>

<p><span style='font-family:新細明體,serif'>東南隨後綴來，佇後壁喊講：</span></p>

<p><span style='font-family:新細明體,serif'>「素面你長褲澹去矣，柴屐落去，欲流走矣。提去！這雙柴屐，提去穿好－你轉去厝，渡船來矣，我欲過度矣！」</span></p>

<p><span style='font-family:新細明體,serif'>素面雙跤徛起來，用手接過柴屐，左手指著海水，對東南講：</span></p>

<p><span style='font-family:新細明體,serif'>「東南兄，我袂嫁予馮巧舍的，我對這海水咒誓，我陳素面袂嫁予馮巧舍的。我甘願佮海水做伴，也袂佮馮巧舍仝床！東南兄，你放心，海水上知影我心意！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>東南聽了這話，愣去，伊可能毋知素面的心意如何，干焦頕頭，捒素面轉去。素面離開了後，伊就越頭行向渡船頭去矣。</span></p>

<p><span style='font-family:新細明體,serif'>素面閣越頭去看，東南已經上船矣，東南船走了後，伊徛佇岸邊，看著港水，久久才轉去厝。</span></p>

<p><span style='font-family:新細明體,serif' lang='EN-US'> </span></p>

<p><b><span style='font-family:新細明體,serif' lang='EN-US'>18.</span></b><b><span style='font-family:新細明體,serif'>郎何無能</span></b></p>

<p><span style='font-family:新細明體,serif' lang='EN-US'> </span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>聽了東南遐的話，素面轉去厝內哭一暗。想著東南早著對伊有情，心酸，閣想著東南無願意伊嫁馮某，繼續心疼。伊哭一夜，自然有順風報予應貞知影，應貞勸素面閣望山逃往赤山大潭內，叫順風去叫望山來，閣素面佇街仔外樹林跤見面。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>望山頭頕垂無應，無像彼當日清新快樂，素面見面就提起逃走的計畫，望山聽了搖頭拒絕，伊講：</span></p>

<p><span lang='NL'>(P.197)</span></p>

<p><span style='font-family:新細明體,serif'>「清軍欲拍台灣矣，我身為鎮兵，那會使逃走？」</span></p>

<p><span style='font-family:新細明體,serif'>「你總是按呢講！」</span></p>

<p><span style='font-family:新細明體,serif'>「許姑已經收了馮府的聘禮矣！」</span></p>

<p><span style='font-family:新細明體,serif'>「你</span><span style='font-family:新細明體,serif' lang='NL'>……</span><span style='font-family:新細明體,serif'>你竟然叫我嫁予馮巧舍！望山，枉費<span lang='NL'>lán</span>幾年熟似！</span><span style='font-family:新細明體,serif'>」</span></p>

<p><span style='font-family:新細明體,serif'>無論素面按怎苦勸，望山攏毋肯答應，伊講：</span></p>

<p><span style='font-family:新細明體,serif'>「</span><span style='font-size:11.0pt;font-family:微軟正黑體,sans-serif'>guán</span><span style='font-family:新細明體,serif'>一走，就害著許姑－恐驚連舵公伯都害著！」</span></p>

<p><span style='font-family:新細明體,serif'>苦勸無效，素面失望轉去，翁七已經來郭家，伊本來無插這事，有一工竟然約素面到厝外面講話，講伊有法度解決困難。素面奇怪伊僧家是按怎會插手俗事，問伊是毋是真正有辦法，有啥物辦法？翁七愛親身見著望山才講，素面無願意閣見望山，翁七講：</span></p>

<p><span style='font-family:新細明體,serif'>「我聽應貞講伊勸<span lang='EN-US'>lín</span>逃走，這毋是辦法。望山個性我知影，伊哪會肯放棄伊的工課私奔，留禍害給別人？愛用我的計策，才是萬全之計。」</span></p>

<p><span style='font-family:新細明體,serif'>「你的閣是啥物技策？」</span></p>

<p><span style='font-family:新細明體,serif'>「揣伊來！」</span></p>

<p><span style='font-family:新細明體,serif'>「好！我叫順風去叫伊！」</span></p>

<p><span style='font-family:新細明體,serif'>「袂用，愛你親身去揣伊！無准予別人知－你叫伊明仔載暗時日頭落山進前佇彼大樹跤等我。」</span></p>

<p><span style='font-family:新細明體,serif'>「好！」</span></p>

<p><span style='font-family:新細明體,serif'>「你莫來！」</span></p>

<p><span lang='NL'>(P.198)</span></p>

<p><span style='font-family:新細明體,serif'>「好。」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面通知望山，望山照約束去，第二工望山來揣素面，兩人猶原佇大樹跤講話。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面問翁七計策如何。望山講：</span></p>

<p><span style='font-family:新細明體,serif'>「素面，我昨暗想了一夜，我想應該對你講，應該佮你講明白，你才袂怪我。當然你是袂亂講出去的－翁七愛替</span><span style='font-family:新細明體,serif' lang='NL'>lán</span><span style='font-family:新細明體,serif'>刣馮巧舍！</span><span style='font-family:新細明體,serif'>」</span></p>

<p><span style='font-family:新細明體,serif'>「啥物？欲</span><span style='font-family:新細明體,serif'>刣馮巧舍？</span><span style='font-family:新細明體,serif'>」</span></p>

<p><span style='font-family:新細明體,serif'>素面著驚，面上迫出冷汗，心頭直跳，雙手咇咇掣，講：</span></p>

<p><span style='font-family:新細明體,serif'>「愛</span><span style='font-family:新細明體,serif'>刣馮巧舍啊？</span><span style='font-family:新細明體,serif'>」</span></p>

<p><span style='font-family:新細明體,serif'>「是。」</span></p>

<p><span style='font-family:新細明體,serif'>「為了我去</span><span style='font-family:新細明體,serif'>刣人？</span><span style='font-family:新細明體,serif'>」</span></p>

<p><span style='font-family:新細明體,serif'>「伊講</span><span style='font-family:新細明體,serif'>刣了馮巧舍，<span lang='NL'>lán</span>的問題就解決矣！</span><span style='font-family:新細明體,serif'>」</span></p>

<p><span style='font-family:新細明體,serif'>素面冷靜落來，伊早就想著這層，雖然伊驚，毋過伊想這是好辦法，所以伊大膽講：</span></p>

<p><span style='font-family:新細明體,serif'>「翁先生看來有武功，伊若真正</span><span style='font-family:新細明體,serif'>刣了馮巧舍，真正啥物攏解決矣！<span lang='NL'>lán</span>毋免逃走，馮府也袂追究到<span lang='NL'>lán</span>－毋過，翁先生有把握刣伊？</span><span style='font-family:新細明體,serif'>」</span></p>

<p><span style='font-family:新細明體,serif'>望山無回答，素面閣講：</span></p>

<p><span style='font-family:新細明體,serif'>「愛暗中</span><span style='font-family:新細明體,serif'>刣死伊才會用－伊有兩個隨從，出門攏隨身護衛，愛刣伊著愛先刣彼兩个。翁先生敢會當一个人對付三个？萬一刣無死？萬一刣人無死，惹出大災禍？</span><span style='font-family:新細明體,serif'>」</span></p>

<p><span lang='NL'>(P.199)</span></p>

<p><span style='font-family:新細明體,serif'>望山猶原無回答。</span></p>

<p><span style='font-family:新細明體,serif'>「辦法是好辦法，毋過為著</span><span style='font-family:新細明體,serif' lang='NL'>lán</span><span style='font-family:新細明體,serif'>婚事，竟然去刣人，這敢好－望山，翁先生刣會著<span lang='NL'>in</span>？</span><span style='font-family:新細明體,serif'>」</span></p>

<p><span style='font-family:新細明體,serif'>望山無講話，頕一下頭。</span></p>

<p><span style='font-family:新細明體,serif'>「翁先生會武功，當然會使</span><span style='font-family:新細明體,serif'>刣伊－望山，你敢答應伊矣？</span><span style='font-family:新細明體,serif'>」</span></p>

<p><span style='font-family:新細明體,serif'>望山搖搖頭。</span></p>

<p><span style='font-family:新細明體,serif'>「啊？你敢是毋肯？為啥物毋肯咧？」</span></p>

<p><span style='font-family:新細明體,serif'>「伊有條件。」</span></p>

<p><span style='font-family:新細明體,serif'>「啥物條件？」</span></p>

<p><span style='font-family:新細明體,serif'>「伊愛我替伊</span><span style='font-family:新細明體,serif'>刺殺劉將軍！</span><span style='font-family:新細明體,serif'>」</span></p>

<p><span style='font-family:新細明體,serif'>素面一聽更加著驚，知影這毋是簡單的計策，連鞭問：</span></p>

<p><span style='font-family:新細明體,serif'>「</span><span style='font-family:新細明體,serif'>伊為啥物欲刣劉國軒？</span><span style='font-family:新細明體,serif'>」</span></p>

<p><span style='font-family:新細明體,serif'>望山這馬才振作精神來講：</span></p>

<p><span style='font-family:新細明體,serif'>「伊講伊的阿爸原本是劉將軍的部下，當年劉將軍拍海澄時，無緣無故</span><span style='font-family:新細明體,serif'>刣伊的老爸，滅伊家族，翁先生當時隨親情佇日本，才無予刣死。這擺來台灣，就是欲刺殺劉將軍報仇！</span><span style='font-family:新細明體,serif'>」</span></p>

<p><span style='font-family:新細明體,serif'>素面吐一口氣，問講：</span></p>

<p><span lang='NL'>(P.200)</span></p>

<p><span style='font-family:新細明體,serif'>「伊愛你按怎共鬥相共？」</span></p>

<p><span style='font-family:新細明體,serif'>「我無答應，所以伊無講！」</span></p>

<p><span style='font-family:新細明體,serif'>「</span><span style='font-family:新細明體,serif'>刣劉國軒啊<span lang='NL'>……</span></span><span style='font-family:新細明體,serif'>」</span></p>

<p><span style='font-family:新細明體,serif'>「翁先生經我報告予劉將軍，愛我咒誓袂使講出去，你也袂使對別人講！」</span></p>

<p><span style='font-family:新細明體,serif'>素面雄雄大膽起來，伊講：</span></p>

<p><span style='font-family:新細明體,serif'>「劉國軒也是該死的，你為啥物毋答應伊？」</span></p>

<p><span style='font-family:新細明體,serif'>「我怎樣會使答應伊？劉將軍是當今東寧諸軍總督，負責備防重任，共伊</span><span style='font-family:新細明體,serif'>刣死矣，清軍拍來的時<span lang='NL'>……</span></span><span style='font-family:新細明體,serif'>」</span></p>

<p><span style='font-family:新細明體,serif'>「毋過，劉國軒佮馮侍衛勾結，搶總制爺的兵權，早就無應該。鄭經王爺欲死進前，叫伊佮馮侍衛兩人愛輔佐監國爺，馮侍衛奸謀得權，劉國軒無阻止伊，違背了鄭經王爺欲死進前所交代的。這無應該</span><span style='font-family:新細明體,serif'>刣？當日董國太召伊去安平議事，伊藉口破病無去，予馮侍衛<span lang='NL'>in</span>刣了監國爺－遮的代誌你攏知，馮某可惡，劉國軒敢無可惡？</span><span style='font-family:新細明體,serif'>」</span></p>

<p><span style='font-family:新細明體,serif'>望山無講話。</span></p>

<p><span style='font-family:新細明體,serif'>「劉國軒做人若正，伊定袂按呢做，總制爺佮監國爺攏是伊害的－共伊</span><span style='font-family:新細明體,serif'>刣死，也算是替大家報仇。</span><span style='font-family:新細明體,serif'>」</span></p>

<p><span style='font-family:新細明體,serif'>「素面你哪會肯</span><span style='font-family:新細明體,serif'>刣人？為著<span lang='NL'>lán</span>婚事去刣人，尤其是刣劉將軍<span lang='NL'>……</span>想袂到你心遮爾橫！</span><span style='font-family:新細明體,serif'>」</span></p></div></td></tr></tbody></table></div></div><br /><small>Updated on <abbr class="updated" title="2015-02-11T03:39:51.562Z">&#20108;&#26376; 11, 2015</abbr> by <span class="author"><span class="vcard"><a class="fn" href="mailto:tp6m4rmp125@gmail.com">&#38515;&#26161;&#21531;</a></span></span> (<a href="../history.html">Version <span class="sites:revision">2</span></a>)</small><br /></div></div></body></html>