<html><head><title>p174-p188 (Version 2)</title></head><body><div class="hentry webpage" id="https://sites.google.com/feeds/content/site/2014shoatai/9140528627520453054"><h3><span class="entry-title">p174-p188</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span lang='EN-US'>(P.174)</span></p>

<p><span style='font-family:新細明體,serif'>順風這馬才開喙：</span></p>

<p><span style='font-family:新細明體,serif'>「素面姐，你莫哭啊！拄才我毋是共你講？應貞兄講過了明年就毋免驚馮府矣，你為啥物無愛去揣望山兄，叫伊<span lang='EN-US'>tshuā</span>你逃走？逃去赤山庄好矣－你毋是講赤山大潭地方真闊，庄人閣佮望山兄熟似？」</span></p>

<p><span style='font-family:新細明體,serif'>素面無閣哭，攑頭問應貞：</span></p>

<p><span style='font-family:新細明體,serif'>「應貞兄佮唐山敢閣有連絡？你知影今年抑是明年滿清人會拍來台灣？」</span></p>

<p><span style='font-family:新細明體,serif'>應貞毋肯回答，素面閣講：</span></p>

<p><span style='font-family:新細明體,serif'>「我佇安平定定聽人講，東寧鄭家欲亡矣－我毋管鄭家亡，我只希望馮家亡！」</span></p>

<p><span style='font-family:新細明體,serif'>應貞也是無回答，順風聽著這話驚一下袂講話，一直看應貞。應貞想了真久才講：</span></p>

<p><span style='font-family:新細明體,serif'>「我講－遮的話毋是會使烏白講的。清朝派施琅做水師提督，全心欲來拍台灣矣。當年三藩起事，鄭經王爺西攻響應，惹清朝受氣，這馬清軍已經平定雲南，吳三桂之孫自殺死矣，三藩已定，滿清就決心欲平台。清朝決心拍台灣，東寧是無法度抵抗的，東寧武將也有真濟人佮滿清相通的。所以東寧滅亡袂出這兩年。這馬福建總督姚啟聖佮水師提督施琅兩人意見袂合，猶閣拖延，毋是年底來拍，就是明下來拍－所以素面姑娘你是毋免煩惱的，只要勸望山<span lang='EN-US'>tshuā</span>你逃走一兩年，就袂有代誌矣！」</span></p>

<p><span style='font-family:新細明體,serif'>素面半信半疑，頭敧一爿想，並無回答。順風插喙講：</span></p>

<p><span lang='EN-US'>(P.175)</span></p>

<p><span style='font-family:新細明體,serif'>「就是會驚馮府會揣許姑佮</span><span style='font-size:11.0pt;font-family:微軟正黑體,sans-serif'>guán</span><span style='font-family:新細明體,serif'>麻煩！」</span></p>

<p><span style='font-family:新細明體,serif'>「<span lang='EN-US'>lín</span>也會使閃避一下。馮府自從謀害沈瑞，搶沈府家財以後，安平每一个人攏責備<span lang='EN-US'>in</span>的毋對，馮府也無一定敢閣惹是非！」</span></p>

<p><span style='font-family:新細明體,serif'>素面頕頭，看來伊是相信應貞的話，伊想一下，閣問：</span></p>

<p><span style='font-family:新細明體,serif'>「順風講應貞兄你會使佮唐山通消息，會使佮我阿爸連絡，你敢會使？」</span></p>

<p><span style='font-family:新細明體,serif'>「我事會使託人<span lang='EN-US'>……</span>莫予<span lang='EN-US'>lín</span>阿母許姑知影，驚伊<span lang='EN-US'>……lín</span>阿爸叫啥物名，原本蹛啥物鄉里，你攏共我講，我叫人去揣<span lang='EN-US'>lín</span>阿爸。」</span></p>

<p><span style='font-family:新細明體,serif'>「好，我共你講！」</span></p>

<p><span style='font-family:新細明體,serif'>應貞詳細記下素面阿爸名佮鄉里。素面閣講：</span></p>

<p><span style='font-family:新細明體,serif'>「若是有阿爸的消息，我佮望山逃走結婚，也就安心矣。」</span></p>

<p><span style='font-family:新細明體,serif'>「可能袂遐緊有消息的。唐山來往，哪有遮爾緊？你毋使等到有消息才行動啊！你也是緊佮望山去計畫！」</span></p>

<p><span style='font-family:新細明體,serif'>「好，多謝應貞兄－希望順風袂親像我遮爾苦！」</span></p>

<p><span style='font-family:新細明體,serif'>素面走了後，順風看應貞，應貞輕輕吐一下氣，倒落去欲睏。伊過去扶伊，為伊蓋被，對伊講：</span></p>

<p><span style='font-family:新細明體,serif'>「你睏！食飯時我才叫你起來！」</span></p>

<p><span style='font-family:新細明體,serif'>伊提起茶鈷佮湯碗，拄仔欲離開，聽著應貞咧叫：</span></p>

<p><span lang='EN-US'>(P.176)</span></p>

<p><span style='font-family:新細明體,serif'>「順風姑娘！」</span></p>

<p><span style='font-family:新細明體,serif'>「嗯！」</span></p>

<p><span style='font-family:新細明體,serif'>「共舵公伯講毋免煩惱我的身世，我身世家庭攏無問題。到時陣我會講出來！」</span></p>

<p><span style='font-family:新細明體,serif'>「唔！」</span></p>

<p><span style='font-family:新細明體,serif'>「順風姑娘！」</span></p>

<p><span style='font-family:新細明體,serif'>「嗯？」</span></p>

<p><span style='font-family:新細明體,serif'>「多謝你遮爾照顧我！」</span></p>

<p><span style='font-family:新細明體,serif' lang='EN-US'> </span></p>

<p><b><span style='font-family:新細明體,serif' lang='EN-US'>16.  </span></b><b><span style='font-family:新細明體,serif'>浪拍舊船</span></b></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>北風一直透，台江內港岸邊無人出入，干焦幾个囡仔佇草地放風吹。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公無聊將雙手囥佇腹肚前，手插入手䘼，像孤獨的遊魂仝款沓沓仔行向大井頭。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>冷風吹過來閣吹過去，一陣沙吹向面前，伊袂赴瞌目睭，沙就吹入去目睭內。郭舵公對手䘼伸出手來，停跤挼倒眼，雄雄閣吹來ㄧ束乾草，草尖揬疼伊的面，閣揬著喙唇，伊輕輕呸一下喙瀾，伸手抹一下面，閣共手勼入去手䘼內。</span></p>

<p><span style='font-family:新細明體,serif'>「這事啥物年頭啊！連北風攏胡亂吹矣！」</span></p>

<p><span style='font-family:新細明體,serif'>過午已久，應該是西風偏北吹來，看看煞是滾南轉西。郭舵公目睭眯眯，四界看，伊想：</span></p>

<p><span lang='EN-US'>(P.177)</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「這種風勢，去南洋煞是上適合的！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>又閣一束野草吹來面前，伊頕頭閃過，講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「北風好駛船，佇陸上煞是真討厭的。」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>真久無落雨矣，四界洘旱，塗乾草枯，滿地塗粉，真正毋是出門的日子。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>伊實在是無想欲出門，毋過這時陣留踮厝內，干焦加氣惱。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>攑頭看海外，日頭偏向西爿，<b>下弦月</b>早佇午時的時陣落海去矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>伊行到港岸，徛佇岸邊，隨後，行到一欉樹仔邊坐落，迎看海風，向台江內港看去。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>潮水退去無偌久，這馬閣轉來，海水只淹滿一半的海沙埔，愛到入夜時潮流才滿，這陣靠岸邊的大細船攏擱淺港底，懸懸的船身攏走出來矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公攑頭用目睭掃向港內，看一下港內的船身，頭<span lang='EN-US'>tshih</span>落去－伊毋免詳細看，彼隻上懸上大的洋船就是「順風鳥」號，是伊日思夜夢的「順風鳥」號洋船。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>伊仝款頭<span lang='EN-US'>tshih-tshih</span>，伊用手拄佇下頦，囥佇跤頭趺頂，目睭金金看著海沙埔<span lang='EN-US'> </span>。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>潮水沓沓仔轉來矣，波浪一波伊波搧向海岸邊。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>海風傷過冷，這種日子留踮厝內上好矣。留踮厝內，食燒的啉燒的－何況今仔日厝內有遐爾果菜酒肉。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公吐一口氣。</span></p>

<p><span lang='EN-US'>(P.178)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>為著不忍看素面生氣佮傷心，也無想欲看著許姑歡天喜地的表情，林有生送年貨來後無偌久，郭舵公穿上外衫，恬恬家己來到這大井頭渡頭岸邊。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>自澎湖轉來的兩個月，毋知佗位會當揣著頭路。順風鳥號是袂閣出洋矣，沈總管佮胡舵工攏死矣，趙舵工去別船工課。昨昏趙舵工來相辭，講<span lang='EN-US'>in</span>今仔日欲出洋南下，其他的水手大部分攏投入鄉勇團內做壯丁。郭舵公年歲傷大，做水手無適合，做舵公無船需要，做別的工課，一時閣無好揣，逐工閒閒坐踮厝，三頓攏成問題。何應貞提出一寡仔銀圓，干焦夠買米，今年過年只有靠馮巧舍送的年禮矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>過兩工就是廿四送神的日子，年底欲到－伊佇烏水溝下願，想今年欲為素面佮望山完婚，已經是袂當實現矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>－我怎樣對會起烏水溝？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公閣吐一口氣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>逐擺馮巧舍送菜肉來，素面攏毋食，今年拜神過年，攏愛用馮府的菜肉，素面閣毋肯食，這年欲按怎過？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>望山這少年人上無路用，聽著許姑收下聘禮，就毋肯來揣素面，連叫順風去叫幾若擺，逐擺攏推捒鄉勇壯丁訓練無時間，只向順風討菜子豆仁，去分發播種，毋肯過來。甚至應真破病，想欲揣伊講話，伊攏毋肯來。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>應真到台灣已經一年，這青年人佇東西南北走來走去，猶無欲轉去唐山的拍算。伊既然是來向總制爺報告山路五商消息，如今總制爺、監國爺攏死矣，伊留落來閣有啥物代誌？為啥物毋轉去？是毋是就想欲留踮臺灣？伊唐山閣有啥物人？伊應該猶未有家室！</span></p>

<p><span lang='EN-US'>(P.179)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>許姑早就發覺順風對應貞生情，伊講若有意留應貞做囝婿，愛先問伊的家世。毋過，這應貞三日來二日去，無啥物講伊的行蹤，更加無愛講伊的家庭，伊也無出面求親，郭舵公當然無方便主動去問。順風年歲少，閣應貞差十數歲，萬一應貞是以愛惜細漢妹仔的感情疼伊，無意婚事，假使郭舵公出面提親予拒絕，敢毋是予順風佮郭舵公失去面子？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>當然許姑無贊成順風配予應貞，毋過伊毋敢干涉－當初若郭舵公堅持愛管素面的代誌，今仔日許姑自然會管順風的代誌。許姑家己做主，收了馮府聘禮，對順風的代誌，就只有予郭舵公家己做主矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>為著無阻止收聘，素面一直袂當諒解郭舵公，可是如果伊管了素面的婚事，這馬許姑也會來管順風的婚事，許姑既然無贊成應貞，按呢順風的婚事就會受著阻礙，郭舵公就會受著親查某囝的責備矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>－總講一句，我是袂當兩人攏討好。我毋管素面的代誌是對的。</span></p>

<p><span style='font-family:新細明體,serif'>郭舵公自我安慰，好佳哉家己會當替順風作主婚事。可是伊其實無主意，萬一應貞開喙求親，伊毋知影應不應該允准。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>也是應該先知影何應貞的身世。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>順風才十幾歲，就有婚姻問題，東南今年二十三四矣，閣也毋知影丈人丈母佇佗位咧！為了備防，東南也已經真久無轉來矣。伊一直佇安平水鎮守防。安平<span lang='EN-US'>……</span></span></p>

<p><span lang='EN-US'>(P.180)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公共手囥落來，攑頭看向安平。日頭毋知當時已經變紅矣，向港面照印著黃色佮紅色的光芒，對海岸線彼面照轉去港內，對順風鳥號後壁照向岸上。</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>郭舵公徛起來，用手遮日光，專注看順風鳥號洋船。</span></p>

<p><span style='font-family:新細明體,serif' lang='EN-US'> </span></p>

<p><span style='font-family:新細明體,serif' lang='EN-US'> </span></p>

<p style='text-indent:24.0pt'><span style='font-family:新細明體,serif'>伊已經記袂清來岸邊看船看過幾擺矣。自從船貨出清後，船上已無人行動，幾偌擺想欲偷偷上船去，閣驚予人發現－頂擺來看的時，船尾彼片破帆也佇咧，如今破帆已經無佇咧矣，毋知是予風吹掉？也是予人偷走？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>佇南海拄著風時陣，後桅吹斷，到澎湖揣無桅木通更換，干焦將斷桅扶正釘著，這馬看去，彼後桅干焦有淡薄仔敧敧，毋知是船歪的關係，抑是釘上的枋仔閣斷去矣－閣無愛換，萬一閣倒，又閣欲拍破船板矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>船隻後頭是舵樓，是郭舵公伊工課的所在。伊目睭看向彼舵樓，看後壁窗仔門的枋仔予北風吹甲一直動，是窗仔門枋無關好－毋但窗仔門枋佇動，規隻船攏佇動。原來是海漲矣</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>天欲烏矣，潮流已經淹到岸邊，海沙埔全部入水矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>順風鳥號上下搖動，船後舵板規个予水淹去矣，船尾向岸邊輕快左右搖動，船身予船頭前的椗索仔搝牢，圍船椗安放的所在轉踅，畫一个弧，轉踅移動，漂過去彼爿，閣漂轉來這爿，椗索對水底搝到船頭的椗斗，將船身搝甲絚絚。</span></p>

<p><span lang='NL'>(P.181)</span></p>

<p><span style='font-family:新細明體,serif' lang='NL'>   
</span><span style='font-family:新細明體,serif'>順風鳥號像一隻發大性地的牛公，頂四跤，向後壁走，想欲擺脫彼拴佇伊鼻頭的牛索仔仝款。</span></p>

<p><span style='font-family:新細明體,serif' lang='NL'>    </span><span style='font-family:新細明體,serif'>這條呂宋麻索是頂擺佇暹邏才換新的，有這條新椗索栓住船身，順風鳥號袂飄流亂走。看著新椗索結實</span><span style='font-family:新細明體,serif'>搝牢船隻，郭舵公安心頕頭。</span></p>

<p><span style='font-family:新細明體,serif'>椗索兩爿<b><span style='color:#c00000'>浪花四濺</span></b>，海風轉對西來，海湧一陣一陣拍向船頭－佇海上看著順風鳥號破浪前進，會感覺伊真威武，這馬看到浪花拍佇船頭，順風鳥號煞無還擊的力量，郭舵公一陣心酸。</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>這隻橫行東西兩洋的三桅洋船，這馬煞困守台灣內港，隨浪漂動，就若親像虎落平陽，龍遇淺灘<span lang='EN-US'>……</span></span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>這洋船予人放捒矣－衣無法度閣去海洋中展威矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公徙了跤步，看向船尾舵樓。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>頂擺胡舵工為著欲保護千里鏡，一命犧牲，彼千里境破碎無用，那彼羅盤？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公伊開始學做舵工，就學會曉看羅盤更字，伊換過幾隻船，用過各種無仝款的羅盤，感覺順風鳥號的這个大羅盤上合用。羅盤佮千里鏡攏是舵樓重要的設備。如今千里鏡破矣，彼羅盤毋知予啥物人搶去矣。</span></p>

<p><span lang='NL'>(P.182)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>胡舵工為著千里鏡犧牲性命，頂擺來遮替伊燒過銀紙，毋知伊是毋是會陰魂不散，無願意離開這洋船？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>假使胡舵工真正陰魂不散，留踮船上守護，這順風鳥號總講伊句也算是安全的！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>趙舵工<span lang='EN-US'>in</span>的洋船今仔日欲出洋，這馬風強，<span lang='EN-US'>in</span>早就已經過打狗港外，向南海去矣。毋知<span lang='EN-US'>in</span>這擺去欲買啥物貨物，若干焦買象牙香料，實在是有買若無買。洋船按呢出洋，不如順風鳥按呢困守內港！為啥物這的官家將軍的船就毋肯買米糧蕃薯轉來？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公閣左右看看附近船隻。大井頭這爿無啥物大船，邊仔停的攏是落椗的漁船，渡頭彼爿拄仔有一隻舢板靠岸，上下船的人無濟，日頭落山了後，大概也袂有人欲過港矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>遠遠看去，安平遐閣有一寡仔船，聽講熕砲船攏調去澎湖，遐的船不適洋船就是貨船矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>－有錢的官爺毋肯造船，像我郭烏洋愛駛船的，想欲修船，也是無能力的。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>佇海上出入三十冬，大船細船攏駛過，新船舊船攏坐過，彼順風鳥號較舊的洋船也駛過。講起來順風鳥號算是真堅固的大船，只是船板有幾个所在愛換，後桅當然愛換，船舵上好也換新，假使無整修，順風鳥就袂用閣出洋。假使有新船，郭舵公當然愛駛新船，若無新船，像這順風鳥舊船，小可仔修理以後，仝款會使橫行東西兩洋。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>這馬誰人肯整修這舊船？誰人肯出資整修，出資辦貨，出資貿易？這洋船如今是王府所有，鄭府的人毋肯出資，馮府的人也毋肯，閣會有啥人欲？</span></p>

<p><span lang='NL'>(P.183)</span></p>

<p><span style='font-family:新細明體,serif' lang='EN-US'>     </span><span style='font-family:新細明體,serif'>敢講順風鳥號就無閣再出洋的希望矣？敢講這洋船真正是舊船無救矣？</span></p>

<p><span style='font-family:新細明體,serif' lang='EN-US'>     </span><span style='font-family:新細明體,serif'>－那我，東寧行船人無人毋知，無人毋捌的郭烏洋，名響東西兩洋、烏白兩溝的郭舵公，敢講也無閣再出洋的機會？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>無了洋船，臺灣是無法度生存的，就是無戰爭，臺灣東寧是袂使無船的。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>－無人會比我郭舵公了解洋船對台灣的重要矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>當年國姓爺佇咧時，佇台澎金廈的洋船海船來來往往，今仔日只賰這幾十隻船。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>船已經少矣，煞專做一寡仔無用的買賣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>南去暹邏的洋船干焦知影紮洋酒、香料佮白象布轉來，舵工水手白白紮台灣的白糖、鹿皮，冒險出洋，去呂宋暹邏，喚王族貴人奢華用品，實在無價值，萬一拄著風颱身死，是白白冤死，死了也毋甘願。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>毋管甘願毋甘願，郭舵公如今就是欲閣出洋做這種買賣，也是無機會矣！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>以後做啥物好？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>日頭已經落海矣，郭舵公已經感覺腹肚枵矣，無愛閣想遮的矣，是應該轉去食飯矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>許姑講欲將馮府送來的魚佮肉鮮煮一部份暗時食，想著新鮮的魚肉，腹肚閣較枵矣，愛轉去食飯矣，也愛轉去苦勸素面，勸伊一定愛食，一定愛食馮府送來的食物。素面這馬毋肯食<span lang='EN-US'>in</span>的食物，以後嫁過去，欲按怎佮<span lang='EN-US'>in</span>生活？</span></p>

<p><span lang='NL'>(P.184)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公煩惱這件代誌，但是許姑並無煩惱。伊講素面入馮府了後，自然會將望山放袂記，自然會習慣富貴生活，未來生囝了後，就袂記遮的心事－希望素面確實會按呢。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>也希望望山袂為著傷心。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>－更較希望烏水溝袂計較當日我郭烏洋過溝時所下的誓願，若有一工，才去燒香謝罪！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>袂當幫素面完成心願，至少愛幫順風完成心願。順風無像素面癡情，可是萬一一也學素面的樣，一心欲嫁應貞按呢欲按怎？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公沓沓仔行轉去厝，內心家己講：</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「一定愛揣應貞講看覓！」</span></p>

<p><span style='font-family:新細明體,serif' lang='EN-US'> </span></p>

<p><span style='font-family:新細明體,serif' lang='EN-US'> </span></p>

<p><span style='font-family:新細明體,serif'>第三章</span></p>

<p><span style='font-family:新細明體,serif' lang='EN-US'> </span></p>

<p><span style='font-family:新細明體,serif' lang='EN-US'> </span></p>

<p><span lang='NL'>(P.187)</span></p>

<p><b><span style='font-family:新細明體,serif' lang='EN-US'>17.</span></b><b><span style='font-family:新細明體,serif'>指水立誓</span></b></p>

<p><span style='font-family:新細明體,serif' lang='EN-US'> </span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>淒慘舊年，暗淡新正。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>食著馮巧舍的肉菜，煞想著李望山的身影！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>－望山無來送禮，也無來拜年。敢講伊真正欲看我陳素面嫁予馮巧舍？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面坐佇門前，看向門外，門外埕前，是順風佮應貞兩人坐做伙暴日頭。應貞病拄仔好，看起來閣有淡薄仔虛弱，順風身穿白象布新衫，跤穿的是應貞宋的新鞋，陪伴佇伊身軀邊，聽伊講話，干焦伊佇講故事。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面毋敢加看，頭頕落去，看著跤穿的柴屐。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>這雙柴屐已經舊矣，柴屐頂面的牡丹花磨損褪色，麻帶仔也已經散絲－這是沈國公送的柴屐，實在毋甘擲掉。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>許姑對房內出來，對素面講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「素面，今仔日應該買絲線矣！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>素面越頭去看，許姑一手提著彼塊白象布，一手提銅錢，雙手交予素面，閣講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「這布袂一直囥的，愛緊鉸去做衫，去街仔買紅絲線來紩－莫閣拖矣，逐家攏穿新衫過年，干焦你毋肯做衫，這布無緊做來穿，敢講愛等甲做新娘時才穿？做新娘的時陣，<span lang='EN-US'>in</span>會閣送布料來。」</span></p>

<p><span lang='NL'>(P.188)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面接過布塊佮銅錢，看一下許姑。許姑也穿新做的白象布衫，看起來真有喜氣，確實有過新年的氣氛。素面干焦看<span lang='EN-US'>in</span>阿母的新衫，並無開喙講話，許姑閣講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>lín</span>東南兄今仔日欲轉去安平，這兩工就欲調防澎湖，你應該去陪伊講寡話。你佇安平的時陣，伊毋是定定去看你？伊遐爾照顧你！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>這時素面才徛起來，問講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「東南兄這馬佇做啥物？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「伊佇厝後共<span lang='EN-US'>in</span>阿爸講話，你這馬莫去。」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「嗯！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面提著布佮錢行去房間，許姑閣佇後壁講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「東南走了後，彼翁先生欲來蹛幾工，咱愛多攢寡素菜！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>畢竟許姑是家己的親生阿母，雖然素面氣伊做拄主婚，毋過看著伊真<span lang='EN-US'>gâu</span>扞家，予逐家食穿免煩惱，素面到底是愛體諒伊的苦心，如今無馮府錢財，一家生活毋知欲按怎過才好。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>毋過想著嫁去馮府，做一个細姨，將來彼種悲慘歲月，毋知欲按怎渡過？許姑無為親生查某囝設想，素面無人通講－望山也無來安慰，感講相處這幾年比種剖心的情份，竟然遮爾簡單著消失去？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>拄啊想，聽著有東南兄聲音佇房間外叫伊，伊行出來，笑講：</span></p>

<p><span style='font-family:新細明體,serif'>「東南兄，我拄仔想欲揣你講話？你真正欲調去澎湖啊？」</span></p>

<p><span style='font-family:新細明體,serif'>「是啊，我也欲揣你講話。」</span></p></div></td></tr></tbody></table></div></div><br /><small>Updated on <abbr class="updated" title="2015-02-11T03:38:38.731Z">&#20108;&#26376; 11, 2015</abbr> by <span class="author"><span class="vcard"><a class="fn" href="mailto:tp6m4rmp125@gmail.com">&#38515;&#26161;&#21531;</a></span></span> (<a href="../history.html">Version <span class="sites:revision">2</span></a>)</small><br /></div></div></body></html>