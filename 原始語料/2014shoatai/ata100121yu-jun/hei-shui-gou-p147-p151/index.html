<html><head><title>p147-151</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../../ata100122wen-xiu/index.html">1-ATA100122&#25991;&#29703;</a></small></td></tr><tr><td><small><a href="../../ata100121yu-jun/index.html">2-ATA100121&#26161;&#21531;</a></small></td></tr><tr><td><small><a href="../../home/index.html">2014 Spring &#33775;&#21488;&#35486;&#25991;&#23565;&#35695;</a></small></td></tr><tr><td><small><a href="../../ata100137xiao-qing/index.html">3-ATA100137&#34157;&#26228;</a></small></td></tr><tr><td><small><a href="../../qiong-yi-de-bi-ye-zuo-pin/index.html">4-&#29898;&#35516;&#30340;&#30050;&#26989;&#20316;&#21697;</a></small></td></tr><tr><td><small><a href="../../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../../ata099132ji-an/index.html">ATA099132&#31287;&#23433;</a></small></td></tr><tr><td><small><a href="../../ata099142pei-jia/index.html">ATA099142&#27803;&#22025;</a></small></td></tr><tr><td><small><a href="../../ata099186fu-lian/index.html">ATA099186&#39333;&#34030;</a></small></td></tr><tr><td><small><a href="../../ata100108jia-fang/index.html">ATA100108&#20339;&#33459;</a></small></td></tr><tr><td><small><a href="../../ata100117yi-ting/index.html">ATA100117&#34191;&#23159;</a></small></td></tr><tr><td><small><a href="../../ata100133yi-ru/index.html">ATA100133&#27449;&#33593;</a></small></td></tr><tr><td><small><a href="../../ata100137xiao-qing-1/index.html">ATA100137&#34157;&#26228;</a></small></td></tr><tr><td><small><a href="../../ata100139si-ying/index.html">ATA100139&#24605;&#31310;</a></small></td></tr><tr><td><small><a href="../../ata100142shi-ting/index.html">ATA100142&#35433;&#23159;</a></small></td></tr><tr><td><small><a href="../../ata100143ting-yun/index.html">ATA100143&#23159;&#21243;</a></small></td></tr><tr><td><small><a href="../../ata100144ya-han/index.html">ATA100144&#38597;&#28085;</a></small></td></tr><tr><td><small><a href="../../ata100145yu-xin/index.html">ATA100145&#37434;&#27427;</a></small></td></tr><tr><td><small><a href="../../ata100147guan-zhong/index.html">ATA100147&#20896;&#20013;</a></small></td></tr><tr><td><small><a href="../../ata100149pei-qi/index.html">ATA100149&#29678;&#32186;</a></small></td></tr><tr><td><small><a href="../../ata100151jia-rong/index.html">ATA100151&#20339;&#23481;</a></small></td></tr><tr><td><small><a href="../../ata100152qiong-yi/index.html">ATA100152&#29898;&#35516;</a></small></td></tr><tr><td><small><a href="../../potsdam-ke-zhang/index.html">Potsdam&#31185;&#38263;</a></small></td></tr><tr><td><small><a href="../../p189-p200/index.html">p189-p200</a></small></td></tr><tr><td><small><a href="../../hei-shui-gou282-290/index.html">&#40657;&#27700;&#28317;282-290</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2014shoatai/8477628484784230381"><div><a href="../index.html">2-ATA100121&#26161;&#21531;</a> &gt; </div><h3><span class="entry-title">p147-151</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span lang='EN-US'>(P.147)</span></p>

<p><span lang='EN-US'>    </span><span style='font-family:新細明體,serif'>這馬顛倒是望山佇問欲按怎，可見望山是一點仔主意著無。望山無主意，但是素面早著有主意，</span><span lang='EN-US'>i</span><span style='font-family:新細明體,serif'>看著望山無法可想，</span><span lang='EN-US'>i</span><span style='font-family:新細明體,serif'>講出</span><span lang='EN-US'>i</span><span style='font-family:新細明體,serif'>的想法。</span></p>

<p><span lang='EN-US'>    i</span><span style='font-family:新細明體,serif'>的主意就是愛望山租船偷渡轉去唐山，揣</span><span lang='EN-US'>in</span><span style='font-family:新細明體,serif'>阿爹主婚。</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「啥物？轉去唐山？愛<span lang='EN-US'>gu</span>á去投靠清朝－素面，</span><span style='font-size:11.0pt;font-family:微軟正黑體,sans-serif'>lí </span><span style='font-size:11.0pt;font-family:新細明體,serif'>阿爹早著無消息，lí哪會知影一定會使揣著i？</span><span style='font-family:新細明體,serif'>」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>l</span>á<span lang='EN-US'>n</span>轉去故鄉揣<span lang='EN-US'>i</span>，假使揣無，<span lang='EN-US'>l</span>á<span lang='EN-US'>n</span>會使佇</span><span style='font-size:11.0pt;font-family:新細明體,serif'>唐山自由結婚，阿母就管袂著矣－</span><span style='font-size:11.0pt;font-family:微軟正黑體,sans-serif'>lí </span><span style='font-size:11.0pt;font-family:新細明體,serif'>會使去漳州in的修來館投身，lí毋是講清朝人真歡迎台灣官兵過去？</span><span style='font-family:新細明體,serif'>」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「愛<span lang='EN-US'>gu</span>á去投清？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「有啥物袂用？有遐邇濟人去投清矣，國姓爺的小弟當年猶毋是對台灣過去投清？這馬毋是定定有人偷渡轉去？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「愛<span lang='EN-US'>gu</span>á去投清？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>望山不斷自言自語，講甲喙喘氣塞，若親像真生氣，停一睏仔，<span lang='EN-US'>i</span>才講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「素面，<span lang='EN-US'>l</span>í哪會使叫<span lang='EN-US'>gu</span>á去投靠清朝？總制爺<span lang='EN-US'>……</span>」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「總制爺已經死矣！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「總制爺<span lang='EN-US'>i……</span>」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「總制爺<span lang='EN-US'>i</span>無法度閣共<span lang='EN-US'>l</span>á<span lang='EN-US'>n</span>鬥相共矣！」</span></p>

<p><span lang='EN-US'>(P.148)</span></p>

<p><span lang='EN-US'>    </span><span style='font-family:新細明體,serif'>兩人按呢一句來一句去相諍。素面受氣怪望山毋肯為兩人拍算，望山著急講</span><span style='font-family:新細明體,serif'>：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>gu</span>á<span lang='EN-US'>……gu</span>á是受總制爺交待的，<span lang='EN-US'>gu</span>á哪會使去投降清朝？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「總制爺按怎交代<span lang='EN-US'>l</span>í的？<span lang='EN-US'>i</span>交代<span lang='EN-US'>l</span>í努力反清復明，敢講<span lang='EN-US'>i</span>無交代<span lang='EN-US'>l</span>í愛佮<span lang='EN-US'>gu</span>á結婚－<span lang='EN-US'>i</span>到底按怎交代<span lang='EN-US'>l</span>í？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「素面，<span lang='EN-US'>gu</span>á共<span lang='EN-US'>l</span>í講過幾若擺矣，總制爺愛<span lang='EN-US'>l</span>á<span lang='EN-US'>n</span>反清復明，<span lang='EN-US'>i</span>怎樣會贊成<span lang='EN-US'>l</span>á<span lang='EN-US'>n</span>投清－<span lang='EN-US'>gu</span>á佮共<span lang='EN-US'>l</span>í講，總制爺愛<span lang='EN-US'>gu</span>á佇台灣各地聯絡百姓，教<span lang='EN-US'>in</span>組會結盟，反清復明<span lang='EN-US'>……gu</span>á哪會使投清？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>i</span>愛<span lang='EN-US'>l</span>í佇台灣各地聯絡百姓，閣愛組會結盟？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「是啊！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>望山將總制爺是按怎預知鄭氏一定會亡朝，明朝一時難以恢復，必須要四方聯絡百姓，長期團結努力，假使來年復興，才閣明白共素面講。</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>l</span>í去唐山仝款會使做這項代誌啊！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「唐山別人去做，<span lang='EN-US'>gu</span>á是負責台灣的。」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「按呢<span lang='EN-US'>……</span>按呢，<span lang='EN-US'>l</span>á<span lang='EN-US'>n</span>欲按怎？<span lang='EN-US'>l</span>í一定愛為國姓爺去完成<span lang='EN-US'>in</span>的心願？董國太共<span lang='EN-US'>gu</span>á講，這馬國姓爺的幾个後生－鄭二爺、三爺<span lang='EN-US'>in</span>－攏無閣想國姓爺的代誌矣。到今董國太也死矣，東寧閣有啥物人管這項代誌？望山<span lang='EN-US'>l</span>í哪著愛遮爾認真？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「總制爺交代<span lang='EN-US'>……</span>」</span></p>

<p><span lang='EN-US'>(P.149)</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「總會有人去管的，東寧人遮爾濟，以後<span lang='EN-US'>……</span>」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「素面，<span lang='EN-US'>l</span>í毋知影，袂使等以後矣－清朝連鞭欲來攻打台灣矣。施琅－彼个施琅－已經閣受任做水師提督，就欲對北京轉去福建<span lang='EN-US'>tshuā</span>水師來拍台灣矣。」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「施琅啊？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「清朝水師提督萬正色佮總督姚啟聖攏主張招撫台灣，無贊成出兵來攻打。如今施琅轉來接任水師提督，<span lang='EN-US'>i</span>毋肯議撫，主張用武，<span lang='EN-US'>i</span>轉去福建了後，一定會出船來拍－這馬<span lang='EN-US'>l</span>á<span lang='EN-US'>n</span>拄欲準備迎戰，<span lang='EN-US'>l</span>í哪會使叫<span lang='EN-US'>gu</span>á去投靠滿清？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「無投靠滿清，也會使去投靠<span lang='EN-US'>gu</span>á<span lang='EN-US'>n</span>阿爹啊！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>gu</span>á是鎮兵，袂使離職逃走啊！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>l</span>í袂使逃走，是愛看著<span lang='EN-US'>gu</span>á嫁予彼馮巧舍？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「等舵公伯轉來，去揣沈侯爺就有辦法矣！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「共<span lang='EN-US'>l</span>í講沈侯爺無辦法的－<span lang='EN-US'>l</span>í這个人傷無情意矣，為著反清復明<span lang='EN-US'>……</span>」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「是總制爺交代的！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「總制爺<span lang='EN-US'>……</span>哼！<span lang='EN-US'>l</span>í想總制爺無交代<span lang='EN-US'>in</span>查某囝<span lang='EN-US'>in</span>囝婿？監國夫人看著監國爺死，<span lang='EN-US'>i</span>拚命也欲為<span lang='EN-US'>in</span>翁婿殉情，兩人仝去。她哪記得啥物總制爺的交代？<span lang='EN-US'>l</span>í<span lang='EN-US'>……l</span>í心目中只有總制爺的話，無去想<span lang='EN-US'>l</span>á<span lang='EN-US'>n</span>的問題！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「舵公伯轉來就無問題矣。」</span></p>

<p><span lang='EN-US'>(P.150)</span></p>

<p><span style='font-family:新細明體,serif'>望山再三勸慰素面，素面猶是無法度接受，中秋月夜，兩人港邊憂愁，望山閣按怎苦勸，其實也只有彼句話：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「舵公伯轉來就無問題！」</span></p>

<p><b><span style='font-family:新細明體,serif' lang='EN-US'>13.  </span></b><b><span style='font-family:新細明體,serif'>菜子豆仁</span></b></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公終於轉來矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>這擺去南洋，確實是艱難危險，煞無啥物價值。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>佇暹邏時，看著沈總管辦貨的清單，郭舵公真受氣。每一工看著商家搬上船的，總是象牙、燕窩、胡椒、蝦米、檳榔、香料，或者是牛肉乾、白象布、唐山絲、南洋綢布、西洋美酒，閣有好看的西洋自鳴鐘。<span lang='EN-US'>i</span>心中不滿，勸沈侯爺買寡暹邏米、抑是買火藥、兵器、船料閣呂宋麻。</span></p>

<p><span style='font-family:新細明體,serif' lang='EN-US'>    i</span><span style='font-family:新細明體,serif'>對沈總管講，東寧最近收成無好，米糧無足，修船造船的船料麻繩也攏欠缺，應該愛準備，作戰所需要的火藥、兵氣也愛補充。無買遮的，攏一直買奢侈用品，有啥物路用？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>沈總管講<span lang='EN-US'>i</span>照沈侯爺交代辦貨，毋敢烏白買。郭舵公又閣講這批貨輕，無夠壓艙，船輕過海是真危險，沈總管答應若是水手家己出資買貨，會使搭載。郭舵公佮眾水手參詳，將逐家應該得著辛苦錢，湊合買兩百幾石暹邏米，裝入米庫壓艙。<span lang='EN-US'>i</span>家己閣上岸買一包甘藍菜子，兩包南洋塗豆，囥佇家己艙內。</span></p>

<p><span lang='EN-US'>(P.151)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>沈總管毋肯買兵器，但是最後猶是紮轉來四支西洋短鎗，<span lang='EN-US'>i</span>講轉去送予各爺防身，沈侯爺一定袂反對。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>辛辛苦苦對南洋轉來，拄著風漂流到澎湖，停到這馬才會使離開，今仔日一路帆正風強，猶未暗仔時，順風鳥號已經駛入安平。</span></p>

<p><span style='font-family:新細明體,serif'>這擺佇澎湖停了三四個月，逐家心中非常著急，沈侯爺佮各人親友一定攏掛念等候。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>會使去澎湖避難，總算是不幸中的大幸。無船沉南洋、會使共貨佮人平安載轉來，實在是逐家命好運好！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>夏末秋初，順風鳥號就對暹邏起航東行，順利進入南洋，改向北行。南海風信無定，佮東海無仝，郭舵公細膩掌船，上起頭三帆風順，經過呂宋外海了後，風湧轉強，有一工，竟然拄著風颱，強風夾著暴雨吹襲船帆，予船隨風漂流，一日一夜，才度過風颱，檢查結果，前帆破，後帆予風吹無去，而且舵板鬆脫，一時無法度修理，是上嚴重的。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>所以順風鳥號就繼續隨風漂流，過安平外海攏袂當折東入港，這陣南風強，一路就吹到澎湖，才予人拖救入港。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>本來叫是佇澎湖修理數日就會使轉來，哪知澎湖船料缺乏，費真濟時日才以懸價買全材料，倩工修理。紩帆換索仔，修舵豎桅，用去幾個月時間，船才修好，等到這馬風勢順利，才會使轉來。</span></p></div></td></tr></tbody></table></div></div><br /><small>Updated on <abbr class="updated" title="2014-08-18T12:22:11.325Z">&#20843;&#26376; 18, 2014</abbr> by <span class="author"><span class="vcard"><a class="fn" href="mailto:tp6m4rmp125@gmail.com">&#38515;&#26161;&#21531;</a></span></span> (<a href="history.html">Version <span class="sites:revision">5</span></a>)</small><br /><br /></div></div></td></tr></table></body></html>