<html><head><title>&#40657;&#27700;&#28317;   &#23002;&#22025;&#25991; (Version 9)</title></head><body><div class="hentry webpage" id="https://sites.google.com/feeds/content/site/2014shoatai/7475050770239639931"><h3><span class="entry-title">&#40657;&#27700;&#28317;   &#23002;&#22025;&#25991;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span lang='EN-US'>(P.138)</span></p>

<p><span lang='EN-US'>    </span><span style='font-family:新細明體,serif'>許姑當然是百般責罵，到今無工課，閣毋肯許婚，踮厝閒閒，這算是啥物打算？</span></p>

<p><span lang='EN-US'>    </span><span style='font-family:新細明體,serif'>素面無生氣也無回答，百般吞忍，干焦只向望舵公伯較緊轉來！毋過南風已盡，煞猶未看著舵公伯的船隻轉來。</span></p>

<p><span lang='EN-US'>    </span><span style='font-family:新細明體,serif'>莫非是順風鳥號洋船有啥物意外？</span></p>

<p><span lang='EN-US'>    </span><span style='font-family:新細明體,serif'>許姑感覺真驚惶，順風逐日哭，素面煞是煩惱傷心。</span></p>

<p><span lang='EN-US'>    </span><span style='font-family:新細明體,serif'>七月時，望山來講，陳府厝內的人欲北上赤山為總制爺安葬，招素面做伙去，許姑毋答應，素面因為郭舵公超過時間猶未轉來，看著許姑佮順風兩个心煩悲傷，</span><span lang='EN-US'>i</span><span style='font-family:新細明體,serif'>也毋敢離開。</span><span lang='EN-US'>i</span><span style='font-family:新細明體,serif'>請望山替</span><span lang='EN-US'>i</span><span style='font-family:新細明體,serif'>拈香，吩咐</span><span lang='EN-US'>i</span><span style='font-family:新細明體,serif'>轉來時愛閣來揣</span><span lang='EN-US'>i</span><span style='font-family:新細明體,serif'>見面，兩人相約中秋夜佇禾寮港邊相會。</span></p>

<p><span lang='EN-US'>    </span><span style='font-family:新細明體,serif'>東南對安平轉來，紮來歹消息，講七月間南洋海洋面上捌吹過一陣強烈風颱，真濟北回洋船攏受著風颱影響，煞來拍損去，也有船隻不幸沉落海，受著風颱影響的船隻攏已經轉來，但是無順風號的消息。</span></p>

<p><span lang='EN-US'>    </span><span style='font-family:新細明體,serif'>聽著這个消息，一家大細更加憂愁，雖然無歹消息傳來，煞已經感覺是凶多吉少，許姑吩咐東南轉去安平時，愛閣去沈府探聽詳細消息。</span></p>

<p><span lang='EN-US'>    </span><span style='font-family:新細明體,serif'>素面所受的打擊，比</span><span lang='EN-US'>i</span><span style='font-family:新細明體,serif'>母親許姑閣較嚴重，無了郭舵公，</span><span lang='EN-US'>i</span><span style='font-family:新細明體,serif'>阿母逼</span><span lang='EN-US'>i</span><span style='font-family:新細明體,serif'>嫁去馮府，更加歹抵抗。</span><span lang='EN-US'>i</span><span style='font-family:新細明體,serif'>日夜愁悶，偏偏馮巧舍又閣再三再四派林有生來催逼婚事，送錢閣送物件，專門對許姑用軟步，面對素面煞是真無客氣講話。</span></p>

<p><span lang='EN-US'>    </span><span style='font-family:新細明體,serif'>馮巧舍知影郭舵公船隻猶未轉來的消息，就更加催逼許姑作主婚事，講</span><span lang='EN-US'>i</span><span style='font-family:新細明體,serif'>願意接許姑入府，負責扶養一生，盡孝道，毋偌素面會當享受富貴，許姑食老也會過甲真幸福。</span></p>

<p><span lang='EN-US'>(P.139)</span></p>

<p><span style='font-family:新細明體,serif'>許姑思念郭舵公，當然無希望郭舵公出代誌，</span><span lang='EN-US'>i</span><span style='font-family:新細明體,serif'>甘願郭舵公平安轉來，也無想欲去想彼搬入馮府的代誌，但是對馮巧舍這番心意，</span><span lang='EN-US'>i</span><span style='font-family:新細明體,serif'>感覺真感動，再三向素面表示，愛</span><span lang='EN-US'>i</span><span style='font-family:新細明體,serif'>同意嫁過去。</span></p>

<p><span lang='EN-US'>    </span><span style='font-family:新細明體,serif'>秋意濃烈，北風漸至，郭舵公就算無失事，今年猶未轉來，嘛愛等甲隔轉年的南風矣</span><span style='font-family:新細明體,serif'>！</span></p>

<p><span lang='EN-US'>    </span><span style='font-family:新細明體,serif'>素面想到遮，面烏心冷。頂擺郭舵公轉來了後，紮予</span><span lang='EN-US'>i</span><span style='font-family:新細明體,serif'>佮望山希望，今年煞是不幸的代誌連連，更需要</span><span lang='EN-US'>i</span><span style='font-family:新細明體,serif'>轉來解救，假使郭舵公無轉來，</span><span lang='EN-US'>i</span><span style='font-family:新細明體,serif'>佮望山是無希望矣。</span></p>

<p><span lang='EN-US'>    </span><span style='font-family:新細明體,serif'>無想著舵公伯對</span><span lang='EN-US'>i</span><span style='font-family:新細明體,serif'>的幸福是遮爾重要。素面以前怨嘆</span><span lang='EN-US'>i</span><span style='font-family:新細明體,serif'>的親生阿爸無佇咧，責備舵公伯袂曉疼惜，這馬想起來，舵公伯疼惜照顧素面，無輸一个親生父親</span>
<span style='font-family:新細明體,serif'>－ 假使素面的親生阿爸佇遮，敢會照素面的心願替<span lang='EN-US'>i</span>完婚，或者是也聽許姑的話，無聽素面的心願？遮就歹講矣！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>－ 阿母是<span lang='EN-US'>gu</span>á的親生阿母，<span lang='EN-US'>i</span>竟然比袂過舵公伯照顧<span lang='EN-US'>gu</span>á，也比袂過舵公伯關心<span lang='EN-US'>gu</span>á的幸福！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面按呢怨嘆，許姑按呢回答<span lang='EN-US'>i</span>：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>gu</span>á哪會無照顧<span lang='EN-US'>l</span>í，無關心<span lang='EN-US'>l</span>í？<span lang='EN-US'>l</span>í年歲少毋捌代誌，毋知影怎樣是好，怎樣是䆀，嫁望山彼種人有啥誤前途？嫁馮府做細姨敢會比嫁予彼个小軍士䆀
－ 當今東寧台灣，是啥人的天下？有啥人比馮家有錢有勢？<span lang='EN-US'>l</span>í無聽講連鄭家攏愛看馮家的目色？」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>－ 台灣是鄭家抑是馮家的天下，啥人愛看啥人的目色，這<span lang='EN-US'>gu</span>á陳素面哪會去管？<span lang='EN-US'>gu</span>á欲管的是佮望山的婚事啊！李望山才會管台灣東寧是啥人兜的天下，<span lang='EN-US'>i</span>比關心<span lang='EN-US'>gu</span>á閣較關心東寧國事。<span lang='EN-US'>gu</span>á陳素面才毋管遮著，才毋想欲管啥人有錢有勢！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>許姑愈壓逼，素面愈反抗，中秋夜<span lang='EN-US'>i</span>食暗頓了後，毋管許姑阻擋，走出門，去到禾寮港邊見望山。</span></p>

<p><span lang='EN-US'>(P.140)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>順風對後壁追來，將素面搝牢，講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「素面姐，這兩个月餅紮去佮望山兄做伙食！」</span></p>

<p><span style='font-family:新細明體,serif' lang='EN-US'>    i</span><span style='font-family:新細明體,serif'>手提月餅，塞去素面手中，愛素面收落來，素面搖手毋收，順風勸<span lang='EN-US'>i</span>講：</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>l</span>í攏無愛食這个月餅，其實是真好食的。這餅有卵仁，有蝦米，鹹的好滋味－
這兩个予<span lang='EN-US'>lín`</span>，<span lang='EN-US'>gu</span>á另外留一个等應真兄轉來予<span lang='EN-US'>i</span>食。」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「應真兄今暗會轉來？」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>順風頕頭講：</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「會的，<span lang='EN-US'>i</span>欲轉來講故事予<span lang='EN-US'>gu</span>á聽 － 彼工<span lang='EN-US'>gu</span>á託<span lang='EN-US'>i</span>去安平探聽洋船的代誌<span lang='EN-US'>……</span>阿兄今仔日攏無轉來<span lang='EN-US'>……</span>」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公生死未卜，郭東南在外做兵，順風孤單，只等何應真講話，何應真佇外口食飯，毋知當時才會轉去厝。少女苦情，素面自然了解，但是素面著急出門，無心陪<span lang='EN-US'>i</span>，雖然無受順風責怪，素面嘛知影歹勢，這馬看著順風滿面憂愁，欲哭欲哭，想著<span lang='EN-US'>i</span>進前愛講愛笑，如今煞變做安靜悲傷，心抑是真毋甘。順風手提月餅，等素面來接，素面無忍心拒絕，只好伸手接過。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>順風看著素面將月餅接過了後，手收轉來，雙手合十搓摸，攑頭對素面講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>l</span>í愛問望山兄，問<span lang='EN-US'>i</span>番薯塊佮蕃薯藤紮去赤山莊種甲按怎？」</span></p>

<p><span lang='EN-US'>(P.141)</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「噢，<span lang='EN-US'>i</span>紮蕃薯藤去赤山？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「是啊！<span lang='EN-US'>l</span>í袂使共許姑講。彼工望山兄來揣<span lang='EN-US'>l</span>í，許姑毋肯<span lang='EN-US'>l</span>í去赤山，<span lang='EN-US'>gu</span>á偷偷對<span lang='EN-US'>i</span>講，愛<span lang='EN-US'>i</span>紮蕃薯藤去赤山栽種，<span lang='EN-US'>i</span>講好，<span lang='EN-US'>gu</span>á以後送去將軍府予<span lang='EN-US'>i </span>－ <font color='#0000ff'><b><span lang='EN-US'>l</span>í佮共<span lang='EN-US'>i</span>講</b></font>，講<span lang='EN-US'>gu</span>á送予後壁老叔公種的，攏已經發穎矣！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>l</span>í也送予後壁<span lang='EN-US'>……</span>」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「是，阿爸交代<span lang='EN-US'>gu</span>á愛鉸藤送人插土傳種，<span lang='EN-US'>guán</span>家己收成的，<span lang='EN-US'>gu</span>á攏收起來，等阿爸轉來。」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>素面伸手拍拍順風肩胛頭，捒<span lang='EN-US'>i</span>轉去。順風轉身了後，素面沓沓仔行向港口。</span></p>

<p><span style='font-family:新細明體,serif' lang='EN-US'> </span></p>

<p><span style='font-family:新細明體,serif' lang='EN-US'> </span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>禾寮港著佇赤嵌樓北頂邊。當年國姓爺對廈門來攻打台灣時，駛船對鹿耳門直入內江，停佇遮禾寮港，命令兵士上陸圍攻赤崁的荷蘭人，另外分兵攻打安平島。當時安平叫做熱蘭遮<span lang='EN-US'>(Zeelandia)</span>，是荷蘭台灣總督的駐地。無幾日，赤崁城內的荷蘭人著投降，安平島的荷蘭人則是拖過七八個月才投降。望山逐擺陪素面來遮，攏會對素面講起國姓爺的遮的彼的
－ 素面來台雖然只有三年，煞是對望山遐聽著真濟國姓爺的往事，知影國姓爺<span lang='EN-US'>i</span>的彼番心志，彼幾個月佇安平王府陪伴董國太，就因為按呢，才會使佮董國太加講，陪<span lang='EN-US'>i</span>回憶國姓爺。舊事予董國太流了真濟目屎，對素面加了真濟疼惜。</span></p>

<p><span lang='EN-US'>(P.142)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>如今董國太已經隨國姓爺去矣，<span lang='EN-US'>i</span>答應<font color='#ff9900'>愈</font>幫助的陳素面如今是更加孤立無援，只癡癡徛佇禾寮港邊，等待李望山來，好參詳<span lang='EN-US'>in</span>兩人愈來愈無望的婚事。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面轉身四界看看，<span lang='EN-US'>i</span>猶原無看著望山。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>逐擺相約見面，望山總是毋較早來，舊年中秋佇大井頭相見時，也是仝款。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>舊年<span lang='EN-US'>……</span>今年<span lang='EN-US'>……</span></span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>唉！ㄧ年的時間已經過去矣。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>舊年中秋，<span lang='EN-US'>i</span>欲去安平，望山住大井頭送<span lang='EN-US'>i</span>，當時望山講，劉國軒認為安平是是非之地，愛素面細膩。素面雖然細膩，猶是惹來馮巧舍的麻煩，安平果然是是非之地。</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「阿母講彼是<span lang='EN-US'>gu</span>á素面的富貴之門
－ 啥物是富貴之門啊！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面行到岸邊，揣所在坐落來。<span lang='EN-US'>i</span>摸出月餅，<font color='#ff9900'>放</font>佇手耍一陣仔，提到鼻仔前鼻。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>餅是鹹的，順風嘛講過這餅是鹹的。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>－ 只有望山才知影<span lang='EN-US'>gu</span>á素面愛食甜餅。馮巧舍竟然送鹹餅予<span lang='EN-US'>guán</span>，<span lang='EN-US'>i</span>袂知影<span lang='EN-US'>gu</span>á食甜無食鹹！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>管<span lang='EN-US'>i</span>送啥物餅，橫直馮家的餅<span lang='EN-US'>gu</span>á陳素面是袂食的！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>但是這月餅確實真芳 －</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面提起月餅，佮提去鼻仔前去鼻。</span></p>

<p><span style='font-family:新細明體,serif' lang='EN-US'>    i</span><span style='font-family:新細明體,serif'>收起一个月餅，手中留一个，沓沓仔擘開包紙，佮提去鼻仔前去鼻。</span></p>

<p><span lang='EN-US'>(P.143)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>順風講這餅有卵仁、蝦仁，照這味鼻起來，可能<font style='background-color:rgb(255,255,255)' color='#0000ff'><b>佮</b></font>有香菇佮精肉。</span></p>

<p><span style='font-family:新細明體,serif' lang='EN-US'>    i</span><span style='font-family:新細明體,serif'>用手擘開月餅，鼻看覓，看包的餡，確實有香菇佮精肉。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>從來無食過遮爾芳的月餅！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面<font color='#0000ff'><b>佮提餅入口</b></font>，咬一喙仔，含佇喙唇一睏仔，沓沓仔徙入齒盤，合齒左右磨過一下。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>真芳真酥！世間竟然有遮爾芳遮爾酥的中秋餅。</span></p>

<p><span style='font-family:新細明體,serif' lang='EN-US'>    i</span><span style='font-family:新細明體,serif'>用喙舌抐一下，用喙舌試驗彼餅肉的滋味，有蝦仁，有卵仁，閣有香菇，油蔥<span lang='EN-US'>……</span>嗯，閣有肉燥<span lang='EN-US'>……</span>滋味真好。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>莫怪許姑下晡食餅著大聲呵咾，講確實是好餅，順風當然更加講好，<span lang='EN-US'>i</span>食一个，閣想欲閣食！ </span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>佇總制府無食過這種餅。舊年望山買來兩个月餅，傷粗傷<span lang='EN-US'>tīng</span>，咬入喙，卡喙齒閣黏舌，無這个餅遮爾幼遮爾酥！ </span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>毋過，望山買的餅是甜的。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>那這<span lang='EN-US'>……</span></span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面伸舌將喙內的餅碎捒到喙唇外，沓沓仔向外捒出去，捒成一堆，輕輕共<span lang='EN-US'>i</span>吐出去，全部吐佇塗跤，又閣用<font color='#0000ff'><b>喙涎</b></font>洗淨喙內的滋味，將<span lang='EN-US'>i</span>呸掉。</span></p>

<p><span style='font-family:新細明體,serif' lang='EN-US'>    i</span><span style='font-family:新細明體,serif'>提起手中咬賰的月餅，看一下仔，一手將月餅擲去<font color='#0000ff'><b>前面</b></font>水內底，對身上提出另外彼个月餅，囥佇鼻仔前鼻，也直落去水中！</span></p>

<p><span lang='EN-US'>(P.144)</span></p>

<p><span style='font-family:新細明體,serif' lang='EN-US'>    i</span><span style='font-family:新細明體,serif'>徛起身，四界看看，著急<font color='#ff9900'>找</font>揣望山的身影。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>月娘已經起來真久矣，望山才來。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>望山手捾物件，行到較近的時，才看清楚<span lang='EN-US'>i</span>捾的是兩个竹節做的提筒。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面責備的口氣起身向前問：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>l</span>í哪會這馬才來？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「劉將軍請<span lang='EN-US'>guán</span>食飯，留<span lang='EN-US'>guán</span>逐家講話。」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「唔<span lang='EN-US'>……l</span>í手提的是啥物？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「是<span lang='EN-US'>gu</span>á對赤山紮轉來，是<span lang='EN-US'>gu</span>á叫海客姆準備的 － 一筒是麥芽糖，一筒是<font color='#ff9900'>土</font>豆糖。予<span lang='EN-US'>l</span>í，<span lang='EN-US'>l</span>í提去！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>麥芽糖佮<font color='#ff9900'>土</font>豆糖 － 當然攏是甜的。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面喙猶未食甜心先甜 － 望山就是望山，<span lang='EN-US'>i</span>知影<span lang='EN-US'>gu</span>á素面食甜無食鹹！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>為<span lang='EN-US'>i</span>辛苦是有價值的！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面接過手，閣問講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<font color='#ff9900'>彼</font>一筒是<font color='#ff9900'>土</font>豆糖？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「輕的這一筒。」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「麥芽糖欲按怎食？」</span></p>

<p><span lang='EN-US'>(P.145)</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「用竹箸挖出來食！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>望山伸手提轉去一筒，拍開蓋，提出一塊<font color='#ff9900'>土</font>豆糖，囥佇素面面前。素面開喙食落去，哺幾下，吞落去，頕頭講好，望山閣提一塊予<span lang='EN-US'>i</span>，封好竹筒，兩人揣所在坐落來。素面開喙先問：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>l</span>í去赤山莊彼爿按怎－
順風問<span lang='EN-US'>l</span>í番薯紮去種了按怎？」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>望山頕頭講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>gu</span>á攏交予海客伯<span lang='EN-US'>in</span>矣，叫<span lang='EN-US'>in</span>小心栽培。<span lang='EN-US'>gu</span>á講這是唐山新品種，<span lang='EN-US'>in</span>攏真歡喜。舵公伯真有心 － 舵公伯<span lang='EN-US'>in</span>的船猶未有消息？」</span></p>

<p><span style='font-family:新細明體,serif'>素面搖頭，共糖吞落，無講話，望山閣欲提糖予<span lang='EN-US'>i</span>食，<span lang='EN-US'>i</span>搖頭無愛，干焦講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「望山，咱這馬欲按怎？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「咱<span lang='EN-US'>……</span>咱只有等舵公伯轉來啊！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「萬一<span lang='EN-US'>i……</span>」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「袂的，順風鳥號雖然是舊船，舵公伯有經驗，船上閣有千里鏡，毋免驚。」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>gu</span>á驚<span lang='EN-US'>……</span>萬一<span lang='EN-US'>……</span>」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「舵公伯袂有代誌。」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面受氣講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>l</span>í總是想欲靠別人，毋靠家己，事事只靠舵公伯，<span lang='EN-US'>gu</span>á驚舵公伯轉來也無一定有路用。」</span></p>

<p><span lang='EN-US'>(P.146)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面將竹筒囥下，雙手交叉囥佇胸坎前，攑頭看天，月又閣高升，想起舊年仝一日的情景，過了一年，代誌顛倒<font color='#0000ff'><b>變加欲難矣</b></font>。</span></p>

<p><span style='font-family:新細明體,serif' lang='EN-US'>    i</span><span style='font-family:新細明體,serif'>看望山無回答，又閣講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「咱袂使閣等<span lang='EN-US'>……</span>彼馮府巧舍<span lang='EN-US'>……</span>」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>gu</span>á知影，順風攏共<span lang='EN-US'>gu</span>á講矣，講許姑一直逼<span lang='EN-US'>l</span>í嫁<span lang='EN-US'>i</span>。<span lang='EN-US'>l</span>í袂使同意。」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>gu</span>á就是無同意，阿姆最後也是會收<span lang='EN-US'>i</span>聘禮。」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「<span lang='EN-US'>i</span>會按呢？」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>望山實在是著急，猶毋過<span lang='EN-US'>i</span>就是按呢輕輕淡淡的講話，素面雖然受氣，也是無法度逼<span lang='EN-US'>i</span>。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>兩人開始沓沓仔講起馮巧舍，望山講<span lang='EN-US'>i</span>見過彼个人一擺，無講話，無知影彼个人是怎樣的人。素面將佇安平予馮巧舍看上到今種種的過程詳細講予望山聽，望山大部分攏已經知影，這馬是閣較清楚講矣，是希望<span lang='EN-US'>i</span>會想辦法對付。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>猶毋過望山無啥物對付的辦法，素面閣逼問<span lang='EN-US'>i</span>講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「望山，咱是欲按怎？」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>望山也是彼句話：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「只有等舵公伯轉來！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「萬一舵公伯無轉來咧？舵公伯就是轉來，也是愛靠沈侯爺的力量。<span lang='EN-US'>gu</span>á看，沈府爺是無法度對付馮府的。馮府連鄭府攏無看在眼內，怎樣會聽沈府的話咧？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「按呢咱是欲按怎？」</span></p></div></td></tr></tbody></table></div></div><br /><small>Updated on <abbr class="updated" title="2014-08-10T14:16:55.896Z">&#20843;&#26376; 10, 2014</abbr> by <span class="author"><span class="vcard"><a class="fn" href="mailto:tp6m4rmp125@gmail.com">&#38515;&#26161;&#21531;</a></span></span> (<a href="../history.html">Version <span class="sites:revision">9</span></a>)</small><br /></div></div></body></html>