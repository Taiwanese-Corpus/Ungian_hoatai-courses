<html><head><title>p157-161</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../../ata100122wen-xiu/index.html">1-ATA100122&#25991;&#29703;</a></small></td></tr><tr><td><small><a href="../../ata100121yu-jun/index.html">2-ATA100121&#26161;&#21531;</a></small></td></tr><tr><td><small><a href="../../home/index.html">2014 Spring &#33775;&#21488;&#35486;&#25991;&#23565;&#35695;</a></small></td></tr><tr><td><small><a href="../../ata100137xiao-qing/index.html">3-ATA100137&#34157;&#26228;</a></small></td></tr><tr><td><small><a href="../../qiong-yi-de-bi-ye-zuo-pin/index.html">4-&#29898;&#35516;&#30340;&#30050;&#26989;&#20316;&#21697;</a></small></td></tr><tr><td><small><a href="../../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../../ata099132ji-an/index.html">ATA099132&#31287;&#23433;</a></small></td></tr><tr><td><small><a href="../../ata099142pei-jia/index.html">ATA099142&#27803;&#22025;</a></small></td></tr><tr><td><small><a href="../../ata099186fu-lian/index.html">ATA099186&#39333;&#34030;</a></small></td></tr><tr><td><small><a href="../../ata100108jia-fang/index.html">ATA100108&#20339;&#33459;</a></small></td></tr><tr><td><small><a href="../../ata100117yi-ting/index.html">ATA100117&#34191;&#23159;</a></small></td></tr><tr><td><small><a href="../../ata100133yi-ru/index.html">ATA100133&#27449;&#33593;</a></small></td></tr><tr><td><small><a href="../../ata100137xiao-qing-1/index.html">ATA100137&#34157;&#26228;</a></small></td></tr><tr><td><small><a href="../../ata100139si-ying/index.html">ATA100139&#24605;&#31310;</a></small></td></tr><tr><td><small><a href="../../ata100142shi-ting/index.html">ATA100142&#35433;&#23159;</a></small></td></tr><tr><td><small><a href="../../ata100143ting-yun/index.html">ATA100143&#23159;&#21243;</a></small></td></tr><tr><td><small><a href="../../ata100144ya-han/index.html">ATA100144&#38597;&#28085;</a></small></td></tr><tr><td><small><a href="../../ata100145yu-xin/index.html">ATA100145&#37434;&#27427;</a></small></td></tr><tr><td><small><a href="../../ata100147guan-zhong/index.html">ATA100147&#20896;&#20013;</a></small></td></tr><tr><td><small><a href="../../ata100149pei-qi/index.html">ATA100149&#29678;&#32186;</a></small></td></tr><tr><td><small><a href="../../ata100151jia-rong/index.html">ATA100151&#20339;&#23481;</a></small></td></tr><tr><td><small><a href="../../ata100152qiong-yi/index.html">ATA100152&#29898;&#35516;</a></small></td></tr><tr><td><small><a href="../../potsdam-ke-zhang/index.html">Potsdam&#31185;&#38263;</a></small></td></tr><tr><td><small><a href="../../p189-p200/index.html">p189-p200</a></small></td></tr><tr><td><small><a href="../../hei-shui-gou282-290/index.html">&#40657;&#27700;&#28317;282-290</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2014shoatai/4596485803631866759"><div><a href="../index.html">2-ATA100121&#26161;&#21531;</a> &gt; </div><h3><span class="entry-title">p157-161</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span lang='EN-US'>(P.157)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>沈侯爺雖然有牽涉佇這件代誌，馮侍衛帶念<span lang='EN-US'>i</span>身為侯爺，干焦命令<span lang='EN-US'>i</span>自盡，將<span lang='EN-US'>i</span>的財產沒收，家屬入官分配。沈侯爺的某是禮官鄭斌的查某囝，身分特別，准<span lang='EN-US'>i</span>歸宗，由<span lang='EN-US'>in</span>阿爸領轉去，但是鄭女毋肯家己一个活，甘願自殺來陪<span lang='EN-US'>i</span>的翁婿。哪是姚啓聖所派入台通款的人，到底是啥人，因為傅為霖死前無講明，所以猶未查出。這擺的陰謀，好佳哉侍衛爺精明頂真，是先查捕肅清，予東寧會使逃過一个災難。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>馮巧舍講完就轉去船。郭舵公轉去厝，一路心情沉重，入家門了後看著厝內的人，才小寡仔安心。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>許姑<span lang='EN-US'>in</span>已經得著通報，知影順風鳥號避難澎湖，並無出代誌，逐家攏佇等待<span lang='EN-US'>i</span>轉來。雖然因為沈侯爺惹禍，這馬閣聽著順風鳥號被抄，逐家難免心情較歹，但是看著郭舵公平安轉來，總是安心。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>順風佮許姑歡喜快樂，素面煞是滿面憂愁，<span lang='EN-US'>i</span>為沈侯爺的死，逐家傷心。郭舵公知影何應貞佮沈侯爺有來往，煩惱<span lang='EN-US'>i</span>有代誌，順紲問順風何應貞人佇陀位。順風講何應貞幾個月前捌去安平蹛一段時間，後來傅為霖佮沈侯爺代誌發生，<span lang='EN-US'>i</span>搬轉郭家蹛。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>i</span>去安平蹛啥物所在？」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「這<span lang='EN-US'>gu</span>á毋知。<span lang='EN-US'>i</span>四界拜訪，四界揣人<span lang='EN-US'>……</span>」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「這馬<span lang='EN-US'>i</span>人咧？」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「佮翁先生去赤山莊矣，講是欲去遊潭拜廟－<span lang='EN-US'>gu</span>á閣拜託<span lang='EN-US'>in</span>紮蕃薯藤閣番薯頭去送人，頂擺<span lang='EN-US'>gu</span>á嘛拜託望山兄紮去予<span lang='EN-US'>i</span>的朋友栽種。」</span></p>

<p><span lang='EN-US'>(P.158)</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「望山最近敢有來？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「有，猶毋過許姑<span lang='EN-US'>i……</span>」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>到今許姑是更袂同意素面佮望山的婚事矣，郭舵公出面安慰素面，<span lang='EN-US'>i</span>這馬實在想無辦法共<span lang='EN-US'>in</span>鬥相共。<span lang='EN-US'>i</span>對素面講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「想袂到沈侯爺竟然會通清反鄭！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>素面冷笑講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「啥人通清反鄭？望山講，沈侯爺其實無參加傅為霖的密謀，只是因為沈家財產濟，馮侍衛貪圖<span lang='EN-US'>in</span>的財產，才會講沈侯爺也有參加，目的是佇搶<span lang='EN-US'>i</span>財產。這馬沈府財產攏予馮府占去矣，<span lang='EN-US'>lín</span>的順風鳥號自然也歸<span lang='EN-US'>in</span>的矣。」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公提出馮巧舍上船接收，問起馮巧舍求婚的代誌。許姑自然講這是一門好親事，素面應該接受，但是素面死命反對，講郭舵公有承諾再先，愛堅持，幫助<span lang='EN-US'>i</span>佮望山成婚。<span lang='EN-US'>i</span>將監國爺翁某死了後<span lang='EN-US'>i</span>去服侍董國太的代誌詳細共郭舵公講矣，又閣講沈侯爺死了後，望山失望消沉，只等舵公伯轉來做主，假使舵公伯袂當做主，袂用阻擋許姑許婚，望山佮<span lang='EN-US'>i</span>就完全無希望啊！</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>猶毋過許姑哪會聽郭舵公的勸？</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>聽<span lang='EN-US'>i</span>按怎講！</span></p>

<p><span style='font-family:新細明體,serif'>「早就共<span lang='EN-US'>l</span>í講過，只有馮府才有前途，<span lang='EN-US'>l</span>í啥物總制爺、監國爺、以後有啥物董國太，攏無是啥物吉人，無才調幫助素面的。<span lang='EN-US'>l</span>í的沈侯爺如今咧？共<span lang='EN-US'>l</span>í講，到今東寧天下，毋是鄭家所有，是馮家所有矣。素面嫁貴人做小，總比嫁予小軍士閣好幾百倍！」</span></p>

<p><span lang='EN-US'>(P.159)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公明白這馬困難的處境矣。</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「馮巧舍看上素面，是素面前世積德。要<span lang='EN-US'>gu</span>á毋答應婚事簡單，<span lang='EN-US'>l</span>í<span lang='EN-US'>n</span>毋肯，<span lang='EN-US'>gu</span>á就毋答應！猶毋過<span lang='EN-US'>lín</span>無知馮府厲害？沈瑞身為侯爺，有錢有勢，攏身家難保，一个小小李望山算啥物？望山按怎，<span lang='EN-US'>gu</span>á是毋管，猶毋過<span lang='EN-US'>l</span>á<span lang='EN-US'>n</span>是一家人？<span lang='EN-US'>gu</span>á若閣毋答應婚事，連<span lang='EN-US'>l</span>í<span lang='EN-US'>gu</span>á生命攏難保，這<span lang='EN-US'>l</span>í愛想看覓！富貴送到面頭前，無想欲愛無要緊，若是惹出代誌，是欲害死偌濟人矣！素面毋捌代誌，<span lang='EN-US'>l</span>í烏洋五六十歲的人啊，閣看袂出這利害？」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>郭舵公今仔日透早為著順風鳥號會當順利回港歡喜，煞無想著轉來了後，船予沒收，素面婚事受逼，到今<span lang='EN-US'>i</span>愛為沈侯爺佮素面的代誌悲傷矣。</span></p>

<p><b><span style='font-family:新細明體,serif' lang='EN-US'> </span></b></p>

<p><b><span style='font-family:新細明體,serif' lang='EN-US'>14.  </span></b><b><span style='font-family:新細明體,serif'>許婚絕望</span></b></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>過了幾工，郭舵公到安平探視沈府，看著沈府大門鎖的，四界探聽，聽講沈府府中下跤手人攏已經遣散，沈瑞<span lang='EN-US'>in</span>兜的人發送北地。沈總管蹛佇附近，厝內人為<span lang='EN-US'>i</span>治喪，問起沈侯爺的代誌，無人肯回答，郭舵公佇總管靈前上香過後，閣四界探聽消息。順風鳥號船艙貨物予人搬入馮府，郭舵公佮水手初前買的暹邏米也予沒收。因為馮巧舍佇逼婚，郭舵公毋肯入馮府去討米，驚一旦馮巧舍出力發還米，袂用無予<span lang='EN-US'>i</span>婚事。水手這擺賣命往來南洋，如今連辛勞銀攏了落去，郭舵公走訪幾个水手家庭，逐家攏喊冤枉。</span></p>

<p><span lang='EN-US'>(P.160)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>順風鳥號停<span style='color:#203864'>椗</span>佇內港，上頭仔閣有派士兵看顧，貨物搬走了後，船隻就囥住港邊，無人照顧。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>自安平轉來赤崁，郭舵公先去將軍府揣望山。素面為著望山無定去看<span lang='EN-US'>i</span>，對望山受氣，但是婚事若無解決，望山是怎樣會使定去看<span lang='EN-US'>i</span>？<span lang='EN-US'>in</span>婚事欲按怎解決，郭舵公必須愛有<span lang='EN-US'>i</span>的拍算。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>望山因為對家己婚事無能為力，消沉失志，<span lang='EN-US'>i</span>為<span lang='EN-US'>i</span>家己的私情無成固然傷心，更加為著東寧國事煩惱。</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「舵公伯，多謝<span lang='EN-US'>l</span>í，順風姑娘將彼張批紮來矣！」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「敢是</span><span style='font-size:11.0pt;font-family:微軟正黑體,sans-serif'>lín</span><span style='font-size:11.0pt;font-family:新細明體,serif'>阿叔</span><span style='font-family:新細明體,serif'>愛<span lang='EN-US'>l</span>í去南洋吧城的？」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「是，<span lang='EN-US'>gu</span>á<span lang='EN-US'>n</span>真久無聯絡。這擺阿叔寫批來，是勸<span lang='EN-US'>gu</span>á離開東寧去倚靠<span lang='EN-US'>i</span>。」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「南洋的人攏講台灣真危險！」</span></p>

<p><span style='font-family:新細明體,serif'>望山頕頭，又講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「是啊！所以愛準備防衛，劉將軍欲去澎湖巡視。」</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「澎湖防備真歹，船隻少，船料船材不足。」</span></p>

<p><span style='font-family:新細明體,serif' lang='EN-US'>  </span><span style='font-family:新細明體,serif'>郭舵公講所看著情形講予望山聽，望山講：</span></p>

<p><span style='font-family:新細明體,serif' lang='EN-US'>   </span><span style='font-family:新細明體,serif'>「是啊！自從聽講施琅復任水師提督以後，逐家攏講無定著今年年底就會拍來，所以王爺派劉將軍為諸君總督，去澎湖備防，調幾个鎮的兵過去－也派軍去鷄籠矣<span lang='EN-US'>……</span>毋知也敢會拍鷄籠？」</span></p>

<p><span lang='EN-US'>(P.161)</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「敢會派<span lang='EN-US'>l</span>í去？」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>gu</span>á佇管壯丁，袂當離開。」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>l</span>í真辛苦－素面<span lang='EN-US'>i……</span>」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>gu</span>á<span lang='EN-US'>n</span>攏佇等舵公伯<span lang='EN-US'>l</span>í轉來，如今沈侯爺死矣，<span lang='EN-US'>gu</span>á<span lang='EN-US'>n</span>是欲按怎？」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「馮巧舍閣佇逼婚矣！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「噫<span lang='EN-US'>……</span>這个人這馬哪會有心情娶細姨？逐家攏佇無閒備防。」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「許姑講，馮巧舍想欲先送聘下定。」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「按呢<span lang='EN-US'>……</span>素面<span lang='EN-US'>i……</span>」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>i</span>當然毋肯同意－<span lang='EN-US'>l</span>í愛定去看<span lang='EN-US'>i</span>！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>gu</span>á會去。猶毋過，<span lang='EN-US'>gu</span>á去閣有啥物路用？舵伯公<span lang='EN-US'>l</span>í愛為<span lang='EN-US'>gu</span>á<span lang='EN-US'>n</span>主意啊！」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「<span lang='EN-US'>gu</span>á是應該主意的，但事到如今，<span lang='EN-US'>gu</span>á是欲按怎主意？」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>兩人參詳對策，討論真久，想袂出啥物辦法。郭舵公講起<span lang='EN-US'>i</span>這擺去南洋，賠了全部辛勞銀，除了紮轉來一寡仔菜子豆仁以外，空手轉來，無錢交予許姑，許姑責怪，<span lang='EN-US'>i</span>無話通講。</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「順風姑娘昨日來時，已經送予<span lang='EN-US'>gu</span>á一寡仔種子，<span lang='EN-US'>i</span>講是舵公伯買轉來傳種的，愛<span lang='EN-US'>gu</span>á看啥人種園的，提予<span lang='EN-US'>in</span>種。講是台灣無的新菜種。」</span></p>

<p><span style='font-family:新細明體,serif' lang='EN-US'>    </span><span style='font-family:新細明體,serif'>「是，彼是甘藍菜子，是咬<span style='background:yellow'>口留</span>吧運去暹邏的。」</span></p></div></td></tr></tbody></table></div></div><br /><small>Updated on <abbr class="updated" title="2014-08-31T15:47:25.939Z">&#20843;&#26376; 31, 2014</abbr> by <span class="author"><span class="vcard"><a class="fn" href="mailto:tp6m4rmp125@gmail.com">&#38515;&#26161;&#21531;</a></span></span> (<a href="history.html">Version <span class="sites:revision">2</span></a>)</small><br /><br /></div></div></td></tr></table></body></html>