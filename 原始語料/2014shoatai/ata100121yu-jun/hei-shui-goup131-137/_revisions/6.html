<html><head><title>&#40657;&#27700;&#28317;p131-137 (Version 6)</title></head><body><div class="hentry webpage" id="https://sites.google.com/feeds/content/site/2014shoatai/6812850887397870576"><h3><span class="entry-title">&#40657;&#27700;&#28317;p131-137</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span lang='EN-US'>(P.131)</span></p><p><span style='font-family:新細明體,serif'>素面頭低低毋肯回答，聽著馮巧舍喝邊仔的下跤手講</span><span style='font-family:新細明體,serif'>：</span></p><p><span style='font-family:新細明體,serif'>「林有生，將銀包交予素面姑娘！」</span></p><p><span style='font-family:新細明體,serif'>彼个名叫林有生的是一个少年兵仔，佮望山年歲差不多，滿面笑容，捀著銀包，送到素面面前，素面退後一步，看一下林有生，閣看一下馮巧舍，搖頭講：</span></p><p><span style='font-family:新細明體,serif'>「<span lang='EN-US'>l</span>í<span lang='EN-US'>n</span>送到內面去！<span lang='EN-US'>gu</span>á欲閣去王爺府揣董國太！」</span></p><p><span style='font-family:新細明體,serif'>馮巧舍聽著，一步向前講：</span></p><p><span style='font-family:新細明體,serif'>「素面姑娘是欲去王府？那按呢<span lang='EN-US'>guán</span>陪<span lang='EN-US'>lí</span>去 － 林有生，<span lang='EN-US'>lí</span>將銀包送入去，<span lang='EN-US'>guán</span>先送素面姑娘過去王府！」</span></p><p><span style='font-family:新細明體,serif'>素面毋知影按怎才好，四界看，看著逐家攏咧無閒，無人注意著<span lang='EN-US'>i</span>佮馮巧舍，<span lang='EN-US'>i</span>著急欲向董國太報告，著向王府走去，馮巧舍也<span lang='EN-US'>tshuā</span>著下跤手綴去。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>馮巧舍<font color='#073763'>就</font>若像陰魂仝款佇邊仔陪<span lang='EN-US'>i</span>，雖然素面無想欲佮<span lang='EN-US'>i</span>講話，<span lang='EN-US'>i</span>煞有講有笑陪咧邊仔行了這段路。</span></p><p><span style='font-family:新細明體,serif'>望山第二工下晡來祭拜監國翁某，揣著素面，</span><span style='font-family:新細明體,serif'>兩人看著對方哭甲真悽慘。素面愛望山去見郭舵公佮許姑，共</span><span lang='EN-US'> in </span><span style='font-family:新細明體,serif'>講</span><span lang='EN-US'> i </span><span style='font-family:新細明體,serif'>這馬的狀況，</span><span lang='EN-US'>i </span><span style='font-family:新細明體,serif'>講：</span><span style='font-family:新細明體,serif'>「</span><span style='font-family:新細明體,serif'>舵公伯就欲去南洋矣，</span><span lang='EN-US'>guá</span><span style='font-family:新細明體,serif'>驚這幾日無時間轉去看</span><span lang='EN-US'> i </span><span style='font-family:新細明體,serif'>，</span><span lang='EN-US'>l</span><span style='font-family:新細明體,serif'>í<font color='#073763'>共</font>阿母</span><span lang='EN-US'> in </span><span style='font-family:新細明體,serif'>講，講辦完喪事</span><span lang='EN-US'>guá<font color='#073763'>就</font></span><span style='font-family:新細明體,serif'>轉去厝蹛。</span><span style='font-family:新細明體,serif'>」</span></p><p><span lang='EN-US'>(P.132)</span></p><p><span style='font-family:新細明體,serif'>「</span><span style='font-family:新細明體,serif'>好</span><span lang='EN-US'>, guá</span><span style='font-family:新細明體,serif'>會去。</span><span style='font-family:新細明體,serif'>」</span></p><p><span style='font-family:新細明體,serif'>「</span><span style='font-family:新細明體,serif'>望山</span><span lang='EN-US'>,guá</span><span style='font-family:新細明體,serif'>欲去見董國太</span> <span style='font-family:新細明體,serif'>－ </span><span style='font-family:新細明體,serif'>是</span><span lang='EN-US'> i </span><span style='font-family:新細明體,serif'>叫</span><span lang='EN-US'>guá</span><span style='font-family:新細明體,serif'>去的，</span><span lang='EN-US'>i </span><span style='font-family:新細明體,serif'>欲問</span><span lang='EN-US'>guá</span><span style='font-family:新細明體,serif'>外口軍民的看法。</span><span lang='EN-US'>l</span><span style='font-family:新細明體,serif'>í想</span><span lang='EN-US'>guá</span><span style='font-family:新細明體,serif'>欲按怎講才好咧？</span><span style='font-family:新細明體,serif'>」</span></p><p><span lang='EN-US'>  </span><span style='font-family:新細明體,serif'>素面將監國翁某死亡的經過，以及</span><span lang='EN-US'> i </span><span style='font-family:新細明體,serif'>幾若擺佮董國太講話的情形，先向望山講</span><span lang='EN-US'>, </span><span style='font-family:新細明體,serif'>閣再佮望山參詳應該欲按怎佮董國太講話，參詳好了後，素面講：</span></p><p><span style='font-family:新細明體,serif'>「</span><span style='font-family:新細明體,serif'>望山，</span><span lang='EN-US'>guá</span><span style='font-family:新細明體,serif'>離開安平轉去了後欲做啥物代誌？舵伯公就欲出洋矣，咱的代誌閣愛等</span><span lang='EN-US'>i </span><span style='font-family:新細明體,serif'>轉來做主，閣愛等真久</span><span style='font-family:新細明體,serif'>。這馬<span lang='EN-US'>gu</span>á欲轉去厝蹛，這幾個月<span lang='EN-US'>gu</span>á欲按怎過日子咧？」</span></p><p><span style='font-family:新細明體,serif'>「咱等辦完王爺<span lang='EN-US'>in</span>的喪事，咱才來講！」</span></p><p><span style='font-family:新細明體,serif'>望山做人一向冷靜，拄著代誌攏袂著急，素面雖然氣，也無法度按怎。</span></p><p><span style='font-family:新細明體,serif' lang='EN-US'> </span></p><p><span style='font-family:新細明體,serif' lang='EN-US'> </span></p><p><span style='font-family:新細明體,serif'>ㄧ場王城陰謀順利收場，鄭經的大漢後生鄭</span><span style='font-family:新細明體,serif'>克</span><span style='font-family:新細明體-ExtB,serif'>𡒉</span><span style='font-family:新細明體,serif'>予馮錫范佮鄭經的小弟<span lang='EN-US'>in </span>合謀害死，馮錫范的囝婿，十二歲的鄭克塽，奉著鄭成功的某董國太的命令，繼承王爺之位，鄭經的小弟鄭聰任做輔政公。無插事的劉國軒升做武平侯，猶原管著勇衛，手握大權的馮錫范，猶原管著侍衛，封為忠誠伯。欣王就任了後，大赦國中，然後替鄭經王爺發喪。</span></p><p><span style='font-family:新細明體,serif'>喪事辦過了後，素面本來欲轉去赤崁厝蹛，想袂到竟然閣佇安平留落來。</span></p><p><span style='font-family:新細明體,serif'>素面按照交代，入王府去見董國太，董國太佮素面講了真久，竟然愛素面留蹛王爺府陪<span lang='EN-US'>i</span>。<span lang='EN-US'>i </span>講遮濟年來佮馮侍衛鄭二爺<span lang='EN-US'>in</span>相處，疏忽了監國翁某，到今思念<span lang='EN-US'>in</span>，想欲佮素面加講ㄧ寡仔<span lang='EN-US'>in</span>翁某的代誌，也想<font color='#073763'>欲</font>聽陳總制<span lang='EN-US'>i</span>生前的所作所為，所以請素面留落來。</span></p><p><span lang='EN-US'>(P.133)</span></p><p><span style='font-family:新細明體,serif'>素面拄想講<span lang='EN-US'>i</span>無所在通去，看著董國太年歲大心疲勞，聲聲句句講欲聽總制爺佮監國翁某的代誌，無忍心予老大人失望，準答應落來，轉去厝歇睏兩工，搬入去王府蹛。望山無反對，許姑閣愈袂反對。</span></p><p><span style='font-family:新細明體,serif'>「<span lang='EN-US'>l</span>í總算入鄭府矣！」</span></p><p><span style='font-family:新細明體,serif'>這是許姑的話，<span lang='EN-US'>i</span>比素面更加歡喜。</span></p><p><span style='font-family:新細明體,serif'>董國太人慈祥溫柔，對素面並無嚴格要求，逐日佮素面講的攏是過去的代誌。素面回憶總制府佮監國府過去的代誌，自然定定想起李望山。</span></p><p><span style='font-family:新細明體,serif'>監國爺雖然死矣，閣有沈侯爺作主，只要舵公伯轉來，<span lang='EN-US'>in </span>的婚事猶是無問題的。</span></p><p><span style='font-family:新細明體,serif'>董國太有了素面的陪伴，得著安慰。自從鄭克塽即位了後，國政攏予馮侍衛ㄧ手握牢的，鄭家人已經愈來愈無權勢，每ㄧ个人干焦顧家己的利益，鄭二爺名雖然是輔政公，毋過<span lang='EN-US'>i</span>無插事。進前鄭經王爺佇咧的時陣，鄭馮兩府的人定來向董國太問好請示，到今袂當佮進前比，無人會過來問董國太的意見。董家唯一有兵權的人，就是董國太的姪仔，戎旗四鎮董騰，已經予人派去澎湖守衛，離開安平。後頭厝人攏徙遠，<span lang='EN-US'>i </span>更加感覺冷清。素面日夜侍候，才予<span lang='EN-US'>i</span>無傷過傷心。</span></p><p><span style='font-family:新細明體,serif'>董國太感慨萬千，更加思念監國翁某，更加愛素面加陪<span lang='EN-US'>i</span>講話。</span></p><p><span style='font-family:新細明體,serif'>春去夏到，王府內外無閣看著哀悼之情。自清明掃了王爺的墓，逐家已經漸漸恢復進前的娛樂，啉酒唱歌，內外攏真鬧熱，董國太所蹛的內室煞是ㄧ片冷淡，下跤手人定定無佇咧，干焦留素面陪著起落，大爺阿舍攏無看有人過來。</span></p><p><span style='font-family:新細明體,serif' lang='EN-US'> </span></p><p><span lang='EN-US'>(P.134)</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>有的只有馮巧舍佮<span lang='EN-US'>i</span>得隨從林有生人。<span lang='EN-US'>in</span>顛倒是定定來向董國太請安。</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>無偌久，素面發現馮巧舍來王府內室，毋是為董國太，是為著i<span lang='EN-US'> </span>陳素面，是對<span lang='EN-US'>i </span>另有用意。</span></p><p><span style='font-family:新細明體,serif' lang='EN-US'>    i </span><span style='font-family:新細明體,serif'>開始懷疑，有ㄧ日，董國太總算講出來。董國太講馮巧舍有意想欲收素面做細姨，講馮巧舍已經探聽著素面蹛的所在，派林有生送禮予許姑，過幾工才親身去拜訪。馮巧舍尊重素面，拜託董國太先問素面意思。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面ㄧ聽，實在真著驚，五月節轉去厝的時陣，趕緊向許姑表示，愛<span lang='EN-US'>i<font color='#073763'>莫</font></span>收馮巧舍的禮物，偏偏林有生閣送厚禮到的時，許姑看著禮心歡喜，無聽素面苦勸，仝款歡喜收落來，所以母仔囝反目爭吵。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>許姑講馮府巧舍人品財富攏是東寧少有的，雖然是做妾，比嫁望山好過真濟。阿哪沈侯爺彼爿，<span lang='EN-US'>i</span>嘛講<font color='#073763'>毋</font>免煩惱，侯爺知影素面欲嫁馮府，ㄧ定毋敢為難，袂去責備郭舵公，對郭舵公的工課<font color='#0000ff'><b>袂無啥物</b></font>影響。所以許姑勸素面專心馮巧舍，莫閣佮李望山來往矣。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面趕緊趕到將軍府，欲揣望山參詳，望山竟然無佇咧。自<span lang='EN-US'>i </span>入王府了後，望山毋敢前往相見，兩人久無見面，如今閣揣無人，素面著急萬分。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>轉去王府了後，董國太閣問素面心意，素面被迫才向董國太講出心事，跪踮塗跤拜託董國太莫逼<span lang='EN-US'>i</span>嫁予馮某，講<span lang='EN-US'>I </span>已經佮望山議及婚事，又閣講總制爺、監國爺夫婦佮沈侯爺攏已經知影，嘛攏贊成，等舵公伯對南洋轉來，<font color='#073763'>就</font>會為<span lang='EN-US'>in </span>完婚。</span></p><p><span style='font-family:新細明體,serif' lang='EN-US'> </span></p><p><span lang='EN-US'>(P.135)</span></p><p><span style='font-family:新細明體,serif'>董國太聽著遮的話後，詳細問望山身世，以及兩人按怎熟似，董國太想足濟日，<span lang='EN-US'>i</span>表示<span lang='EN-US'>i</span>願意幫助素面完成心願。</span></p><p><span style='font-family:新細明體,serif' lang='EN-US'>   </span><span style='font-family:新細明體,serif'>董國太回答馮巧舍，講素面無意嫁<span lang='EN-US'>i</span>，猶毋過表示許姑有意，素面無應該違背母命，馮巧舍佮林有生攏揣素面講話過，素面再三拒絕，<span lang='EN-US'>in</span>看起來攏無死心。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面心內煩惱，再三拜託董國太ㄧ定愛為<span lang='EN-US'>i</span>作主，董國太同意揣沈侯爺來商議，閣愛揣李望山過來看看。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面如今只有全部寄託董國太矣。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面託東南過港去揣望山，望山應命前來晉見。董國太佮望山講了真久，望山講起陳總制對國姓爺的忠心，透露總制爺捌派人去唐山連絡國姓爺舊部山商五路兄弟，閣接出何應貞向監國爺報告唐山的消息。又閣講自監國爺死後，無人閣插遮的代誌，萬ㄧ以後唐山閣有兄弟出來，除了望山<span lang='EN-US'>i</span>以外，著無別人會使料理。最後望山也講總制爺死前捌交代<span lang='EN-US'>i</span>佮蔡家兄弟分頭努力，期望有ㄧ日反清復明，完成國姓爺的心願。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>遮的話講甲予董國太聽甲哭出來。<span lang='EN-US'>i</span>留下望山陪<span lang='EN-US'>i</span>食飯，對望山講起國姓爺舊時的雄心，以及當日國姓爺心願猶未實現，破病過往的悲痛，對望山的忠心再三呵咾，希望<span lang='EN-US'>i</span>照著總制爺的交代去做，當面向望山佮素面保證ㄧ定會負責幫助<span lang='EN-US'>in</span>兩人結婚。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>半年來的煩惱，如今閣再消除矣，董國太ㄧ出面，許姑更加袂使阻止矣。</span></p><p><span style='font-family:新細明體,serif' lang='EN-US'> </span></p><p><span lang='EN-US'>(P.136)</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面送走了望山，閣ㄧ擺展開<span lang='EN-US'>i</span>的笑容，安心佇王府陪伴董國太。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>－ ㄧ切攏解決矣，只等舵公伯轉來，<font color='#073763'>就</font>會使完婚矣。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面按呢想著，日子愈來愈好過，每日盡心伺候董國太。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>董國太為<span lang='EN-US'>i</span>一時失算，受了馮錫范的欺騙，害了監國爺，每ㄧ日攏活佇咧後悔之間，素面雖然有苦勸過，但是<span lang='EN-US'>i</span>講東寧若有不幸，<span lang='EN-US'>i</span>罪責重大。<span lang='EN-US'>I</span>愈想愈痛苦，身體也愈來愈虛弱，閣受著外面鄭家<font color='#073763'>囝</font>孫冷落，心氣袂平，漸漸仔<font color='#073763'>就</font>破病，定定聽著<span lang='EN-US'>i</span>佇眠床頂哭著叫「森舍！」「森舍！」，聽講「森舍」就是<span lang='EN-US'>i</span>對國姓爺的稱呼。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>六月中，董國太的姪仔董騰對澎湖解兵轉來。董騰受清人厚禮，馮侍衛講<span lang='EN-US'>i</span>有私通清朝的嫌疑，下令解<span lang='EN-US'>i</span>兵權。董騰轉來安平時，前來向董國太哭說，講受清人禮足濟个，<font color='#073763'>毋若</font>干焦<span lang='EN-US'>i</span>ㄧ个，譬喻講劉國軒等人也無拒收，為啥物干焦解<span lang='EN-US'>i</span>兵權？董國太想著欲解<span lang='EN-US'>i</span>姪仔兵權竟然無佮<span lang='EN-US'>i</span>參詳，事後也無來向<span lang='EN-US'>i</span>說明，真明顯輔政侍衛這陣人已經無將<span lang='EN-US'>i</span>看在眼內，心情更加慘淡。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>六月半後，董國太悲憤難消，竟然含恨死去。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面留踮王府為董國太燒香祭拜，非常悲傷。</span></p><p><span style='font-family:新細明體,serif'>董國太ㄧ死，希望閣減，素面哭董國太之喪，半是為死者，半是為自身。ㄧ年猶未到，三府四个<span lang='EN-US'>i</span>侍候過<font color='#073763'>的</font>主人攏已經死矣，佮望山結緣的希望三起三落。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>－<span lang='EN-US'>gu</span>á命運太薄矣！</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面忍袂牢按呢悲嘆著。</span></p><p><span style='font-family:新細明體,serif' lang='EN-US'> </span></p><p><span lang='EN-US'>(P.137)</span></p><p><span style='font-family:新細明體,serif'>想想舵公伯也咧欲轉來矣，只望舵公伯轉來以後，去揣沈侯爺出面，這是最後一條路矣。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>董國太停喪期間，馮巧舍也來幾若擺，由林有生出面共素面講，愛<span lang='EN-US'>i </span>上好即刻許婚，假使暫時無欲決定，會使先到馮府工課，去侍候馮巧舍ㄧ段時間，才講婚事。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>素面當然拒絕，林有生再三再四苦勸，欲予素面金銀財寶，講出馮府榮華富貴，閣褒巧舍溫柔體貼，好話講盡，素面就是毋聽。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>林有生雖然是下跤手人，耐心雖然無限，煞有時發火講歹話。</span></p><p><span style='font-family:新細明體,serif'>「素面姑娘，<span lang='EN-US'>gu</span>á<span lang='EN-US'>n</span>馮舍是看<span lang='EN-US'>l</span>í美麗出眾，講<span lang='EN-US'>l</span>í氣質袂䆀，袂輸<span lang='EN-US'>in</span>厝內的ㄧ妻二妾，才誠意迎<span lang='EN-US'>l</span>í入門，<span lang='EN-US'>l</span>í就毋通按呢毋捌好歹－馮府手段，<span lang='EN-US'>l</span>í毋是毋知，馮舍若受氣，就袂閣用這軟法矣。<span lang='EN-US'>l</span>í想，這馬東寧到底是啥人兜的天下咧？鄭家<span lang='EN-US'>in </span>著無看在<span lang='EN-US'>i</span>眼內，這馬態度落軟求<span lang='EN-US'>l</span>í，<span lang='EN-US'>l</span>í莫叫是好推辭咧！」</span></p><p><span style='font-family:新細明體,serif' lang='EN-US'>     </span><span style='font-family:新細明體,serif'>當然馮巧舍<span lang='EN-US'>in</span>袂毋知影望山的代誌，所以林有生也講：</span></p><p><span style='font-family:新細明體,serif'>「彼李望山對中阻礙<span lang='EN-US'>gu</span>á<span lang='EN-US'>n</span>馮舍的好事，馮舍毋是毋知，只是<span lang='EN-US'>i</span>ㄧ向<font color='#073763'>毋</font>肯害人，<span lang='EN-US'>l</span>í若ㄧ直想欲嫁予彼个李望山，馮舍最後也是會受氣的，<span lang='EN-US'>gu</span>á<span lang='EN-US'>n</span>馮舍若交代量將軍ㄧ句，李望山袂死，驚也愛送去鷄籠守番界的噢－素面姑娘啊，<span lang='EN-US'>l</span>í莫害李望山充軍北地啊！」</span></p><p><b><span style='font-family:新細明體,serif' lang='EN-US'>12.  </span></b><b><span style='font-family:新細明體,serif'>月下對愁</span></b></p><p><span style='font-family:新細明體,serif'>素面轉去赤崁，<font color='#073763'>就</font>佇厝內蹛落來毋走，無愛插母親催逼，拒絕轉去安平到馮府工課。</span></p><p>









</p><p><span lang='EN-US'> </span></p><p>









</p><p><span lang='EN-US'> </span></p></div></td></tr></tbody></table></div></div><br /><small>Updated on <abbr class="updated" title="2014-08-18T12:21:17.636Z">&#20843;&#26376; 18, 2014</abbr> by <span class="author"><span class="vcard"><a class="fn" href="mailto:tp6m4rmp125@gmail.com">&#38515;&#26161;&#21531;</a></span></span> (<a href="../history.html">Version <span class="sites:revision">6</span></a>)</small><br /></div></div></body></html>