<html><head><title>ATA099132&#31287;&#23433; (Version 18)</title></head><body><div class="hentry webpage" id="https://sites.google.com/feeds/content/site/2014shoatai/5466221690479028657"><h3><span class="entry-title">ATA099132&#31287;&#23433;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><div><font style='background-color:rgb(255,255,255)' size='3' face='courier new, monospace' color='#000000'><span style='line-height:18.200000762939453px'>　&lt;龍瑛宗集</span><span style='line-height:24px'><span style='line-height:18.200000762939453px'>> 龍瑛宗著</span></span></font></div><div><font size='3' face='courier new, monospace' color='#000000'><span style='line-height:24px'><span style='line-height:18.200000762939453px;background-color:rgb(255,255,255)'><br/></span></span></font></div><div><span style='line-height:15.12727165222168px;white-space:pre-wrap;background-color:rgb(255,255,255)'><font size='3' face='courier new, monospace' color='#000000'>〈植有木瓜樹的小鎮〉　改寫者：陳稷安</font></span></div><span style='font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'><font color='#000000'><div style='font-family:Helvetica,Arial,lucida grande,tahoma,verdana,arial,sans-serif'><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap'>　　</span></div><div style='font-family:Helvetica,Arial,lucida grande,tahoma,verdana,arial,sans-serif'><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap'>　　</span></div><div style='font-family:Helvetica,Arial,lucida grande,tahoma,verdana,arial,sans-serif'><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap'>　　</span></div></font></span><p><span style='font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'><font color='#000000'><font face='mingliu, serif'>－－</font><font face='times new roman, serif'>下埔兩點左右，陳有三來到這个小鎮。時間來到九月尾，毋過天氣猶是真熱。<br/></font></font></span></p><p><span style='background-color:rgb(255,255,255)'><span style='font-family:times new roman,serif;color:rgb(0,0,0);font-size:12.727272033691406px;line-height:15.12727165222168px;white-space:pre-wrap'>　　坐佇製糖會社經營的火車頂倚欲兩點鐘，一行出車站，燒熱的日頭共人照甲連目睭攏真疼。街仔頂顛倒是連一个人影攏無。</span></span></p><p><span style='font-family:times new roman,serif;color:rgb(0,0,0);font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　風塵僕僕行在已經曝甲臭火焦的路上，汗流甲歸面攏是。</span></p><p><span style='font-family:times new roman,serif;color:rgb(0,0,0);font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　街仔垃圾、烏暗，亭仔跤的條仔發黑，予白蟻食甲強欲倒去。為著欲避開日頭，逐間厝的簾簷攏鋪一張頂懸寫有-老合成、金泰和-等等店號的布蓬。</span></p><p><span style='font-family:times new roman,serif;color:rgb(0,0,0);font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　一行入巷仔，遮的厝著更加亂七八糟，因為風雨侵蝕的土角壁直向胸坎壓逼過來，大概是因為遮照無日頭，路仔澹澹濕濕；又閣散發囡仔挫屎放尿的臭味。</span></p><p><span style='font-family:times new roman,serif;color:rgb(0,0,0);font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　繼續走落，馬上就會看著M製糖會社。一大片生了真懸閣青的甘蔗田，袂震袂動，頭前彼个有煙筒的工廠，真大間直閃白光。</span></p><p><span style='font-family:times new roman,serif;color:rgb(0,0,0);font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　一行到事務所前的空地，洪天送著笑面笑面的行出來矣，戴一頂大安全帽的伊，面看起來烏烏油油閣反光。</span></p><p><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'><br/></span></p><p><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　「來矣喔，那按呢滯的所在是─」</span></p><p><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　「猶袂決定，是想欲拜託你，才會先來揣你。」</span></p><p><span style='font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'><font face='times new roman, serif' color='#000000'>　　「原來如此，遮適合的所在無好揣，無你的暫且來我遐，按怎？」</font></span></p><p><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　「按呢是上好啦，毋過敢袂傷麻煩你？」</span></p><p><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　「我今馬獨身一人，就按呢辦啦。」</span></p><p><span style='font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'><font face='times new roman, serif' color='#000000'><br/></font></span></p><p><span style='background-color:rgb(255,255,255)'><span style='font-size:12.727272033691406px;line-height:15.12727165222168px;white-space:pre-wrap'><font face='times new roman, serif' color='#000000'>　　原本陳有三來揣伊時，就希望會當按呢，所以這正是伊所向望的，好佳哉：「按呢著愛</font></span><span style='font-size:10pt;color:rgb(0,0,0);font-family:times new roman,serif;line-height:15.12727165222168px;white-space:pre-wrap'>一直</span><span style='font-size:12.727272033691406px;color:rgb(0,0,0);font-family:times new roman,serif;line-height:15.12727165222168px;white-space:pre-wrap'>麻煩你，到我揣著滯的所在矣。」伊細聲講煞，才共拄仔無小心流的汗拭掉。</span></span></p><p><span style='background-color:rgb(255,255,255)'><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap'>　　對會社經過甘蔗田的小路，差不多行無到五十公尺就有溝仔，鐵厝頂一長排低厝狹狹陣陣的排列做伙。捒開貼有「福壽」紅紙的門，入去內底，厝去予分做兩間，頭前是土角間，有炭爐、水缸和煮飯家私，天蓬頂因為煤煙所以變了真烏，蜘蛛絲若樹根仝款</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;font-size:10pt'>吊佇遐。</span></span></p><p><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;font-size:10pt;background-color:rgb(255,255,255)'>　　後壁是睏房，眠床頂有一張草蓆仔，邊仔除了有柳條箱和被蓋以外，閣有兩三本評論雜誌，壁頂有幾張無穿衫當洗身軀女子的圖。</span></p><p><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'><br/></span></p><p><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　「X點下班，這段時間著隨在你。」洪天送話一講煞，真緊著走出去矣。</span></p><p><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'><br/></span></p><p><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　陳有三將籃仔囥佇床頂，共澹漉漉的衫褪起來，將伊捘焦，攤在籃仔頂。房內只有一个小小的窗仔門，對遐看出去，一片甘蔗田的對面，會當看著一座若白色城堡的工廠。鐵厝厝頂吸收的熱氣，予人熱甲歸身軀攏真無爽快。陳有三曝烏的面頂閣參有黏黐黐的汗，衫內底，身軀的汗嘛猶閣咧滴。</span></p><p><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　伊隨趴佇眠床頂，目睭一瞌，著強欲昏昏死去。</span></p><p><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap;background-color:rgb(255,255,255)'>　　第二工陳有三到用磚仔造、閣猶清氣的鎮公所去，對歸面鬍鬚、嚴肅的小谷街長遐接著命令。頂懸寫講：聘請月給二十四箍。</span></p><p><span style='background-color:rgb(255,255,255)'><span style='color:rgb(0,0,0);font-family:times new roman,serif;font-size:12.727272033691406px;line-height:15.12727165222168px;white-space:pre-wrap'>　　落腳白皮膚的黃助役𤆬伊共歸个工廠攏踅了一輾，順紲共所有的人員拍一</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;font-size:10pt'>个招呼。大約結束了後，坐佇助理位頂的黃助役著假聲講：「你是對真濟志願者中所選出來的優秀青年，這擺來到本公所，實在值得好好慶祝，希望你勿辜負逐家的期待，骨力拍拚，不斷進步。工作開始是會計助理，所有欲做的代誌，金崎會計攏會共你講。」講共袂輸咧演講，講煞著徛起來共伊</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;font-size:10pt'>𤆬去櫃檯的會計課，敢若 真禮貌的講：「金崎先生，陳桑著拜託你矣。」</span></span></p><p><span style='background-color:rgb(255,255,255)'><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;font-size:10pt'>　　金崎先生敢若已經滯佇台灣真久，予日頭曝烏的顴骨閣留一撮鬍鬚。像柴頭仝款面無表情，講：「嗯，你是叫陳有三君吧。按呢你隨去練習算錢好矣。」講了，這共一疊用牛皮紙剪成的假錢交予陳有三，教伊算錢的方法。毋過金崎先生敢若嘛無真熟這</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;font-size:10pt'>个空，算錢的手法無真流利。陳有三真專心，一邊用猶閣柴柴的手動作，一張一張反咧，彼種若像機械式的動作一直做到倚欲中晝時，著已經忝甲欲當袂牢。牛皮紙予海綿頂的水用甲黏黏濕濕，手敢若欲斷去，歸身酸痛。</span></span></p><p><font face='times new roman, serif' color='#000000'><span style='line-height:15.12727165222168px;white-space:pre-wrap;background-color:rgb(255,255,255)'>　　彼時，佳哉有一个落跤仔行過來，共邀請講：「陳桑，來去食中晝啦。」伊鼻仔真懸，目睭嘛真媠，毌過講話的聲音軟軟若像查某人仝款。</span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap;background-color:rgb(255,255,255)'><br/></span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap;background-color:rgb(255,255,255)'>　　「但是，逐家攏猶閣佇欸，按呢敢好？」</span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap;background-color:rgb(255,255,255)'>　　「袂要緊，午炮嘛已經鐺過矣，會當出來啦！」</span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap;background-color:rgb(255,255,255)'><br/></span></font></p><p><span style='background-color:rgb(255,255,255)'><font face='times new roman, serif' color='#000000'><span style='line-height:15.12727165222168px;white-space:pre-wrap'>　　陳有三向金崎會計簡單行一</span></font><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;font-size:10pt'>个禮：「那按呢，我先出去矣。」一看對面，只有黃助役敢若咧捒桌仔的動作，手托佇下頦咧看報紙。陳有三對遠遠的所在對伊行禮了著行出去矣。</span></span></p><p><span style='background-color:rgb(255,255,255)'><font face='times new roman, serif' color='#000000'><span style='line-height:15.12727165222168px;white-space:pre-wrap'>　　一出來外口，正中晝的日頭著若像欲共人烘甲臭火焦。街仔路的光線真刺目。路上，只有看著一</span></font><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;font-size:10pt'>个對山內走出來的少年查某擔一擔重柴行去。穿一條黑色短褲和粉藍色的衫，一直流汗，面色紅佮玫瑰色一般，</span></span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>雖然</span><span style='color:rgb(0,0,0);font-family:times new roman,serif;font-size:10pt;line-height:15.12727165222168px;white-space:pre-wrap'>予人感覺伊真忝，毋過嘛有一種予人美麗的感覺。</span></p><p><span style='background-color:rgb(255,255,255)'><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;font-size:10pt'>　　市場大概是佇咧小鎮的中央，若和其他厝相比起來，伊算是較大的紅磚建築物。</span></span></p><p><span style='background-color:rgb(255,255,255)'><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;font-size:10pt'>　　一行入去市場，無想到人會遮濟，生理真興旺。吊豬肉的攤仔排做一排，佇遮五臟六腑和豬頭股的進前，會當看著一陣婦女當咧喝價。嘛有人對垃圾的皮包內提出幾</span></span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个零星算錢。</span></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　行過豬肉店，遮飯店內的烘雞肉和紅煙腸等等好食物，才真正是枵甲予人折站袂牢。</span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　有人跍佇烏烏的巷仔咧食五錢的蕎麥，有人一看著知是酒醉的眼神，有的是</span></font><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>跍佇椅條頂一邊擤鼻一邊食豬肉片─在這</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个</span><span style='background-color:transparent;color:rgb(0,0,0);font-family:times new roman,serif;font-size:10pt;line-height:15.12727165222168px;white-space:pre-wrap'>充滿煤煙和油脂攏反黑光的飯店內，怹的眼內今馬著只有食爾。</span></p><p><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>　　一</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个曲痀頷頸看起來真短的查埔人一邊拭手，一邊笑笑的行出來。應該是哺檳榔的關係，齒岸看起來真烏。</span></p><p><br/></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　「你來矣喔，戴桑。今仔欲食啥？」</span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　「雜菜湯、燒雞，閣來上等飯，啊！閣一罐 bi3-luh。」</span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　戴仔敢若雄雄想起啥：「今仔透早，雖然黃助役有介紹過，我就是叫......」講了，就閣提一張名刺，頂懸印「戴秋湖」。</span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'><br/></span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　行入杉板粗俗的欄仔內，攏是油漆漆紅的桌仔，是一</span></font><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个特別的空間。一</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个穿中國式長衫斯文的老先生，透過伊銅框的目鏡，偷偷矣一直向遮看。伊的衫有用布仔接過，閣</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(255,255,255)'><font size='2'>沐著坱埃</font></span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>參油垢，有一寡垃圾。伊的喙角皺皺，瘦瘦的手腕有一點一點的老人斑，當咧用伊長長的指甲</span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(255,255,255)'><font size='2'>剝鹽烤鯽魚，看起來有淡薄仔</font></span><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(255,255,255)'><font size='2'>頇顢。</font></span></p><p><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(255,255,255)'><font size='2'>　　隨後，燒菜就來矣。戴秋湖拔酒蓋的動作一看就是熟手，伊添一杯滿滿的酒勸陳有三，家己嘛順煞啉一杯予焦，一邊共喙角的泡拭掉一邊講：</font></span></p><p><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(255,255,255)'><font size='2'>　　「彼咧會計金崎桑雖然看起來真嚴肅，毋過確是一</font></span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个想袂到的好人。伊長年佇咧地方上做巡查，可能是為著欲保持威嚴所以面著自然會結成按呢。有時陣敢若講話真硬，毋過伊本性善良，免傷囥佇心內。啊對！彼</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个小谷街長嘛是共Ｋ郡的警察課長辭掉才來的。</span></p><p><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>　　閣有彼</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个黃助役，伊只是一</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个公學校畢業的，但是對欲做助役的這</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个課敢若有一寡研究，對下跤人做威做福，對長官抑是內地人煞像精牲走狗。總講一句，伊對頂司的這種態度是值得咱學習的。連日語攏講無幾句、一</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个公學校畢業的人，竟然有法度管中學校學歷的部下，這件代誌敢若嘛予伊真暢，毋過，這種人也真好對付，真單純，只要抱伊膦脬著絕對無問題矣！」</span></p><p><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>　　戴秋湖的目睭金金，顴骨邊仔透出一寡血色。</span></p><p><br/></p><p>　　<font color='#000000'>「對啦，你滯的問題今馬按怎？」</font></p><p><font color='#000000'>　　「嗯，猶袂決定，暫且是麻煩洪天送君。」</font></p><p><font color='#000000'>　　「是喔！按呢我嘛盡量來揣看覓。」</font></p><p><font color='#000000'>　　陳有三心內感覺，講話直接的戴秋湖真正是一<span style='font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个親切夠朋友的查埔人。</span></font></p><p><font color='#000000'><span style='font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>　　「那按呢，有閒來阮兜走一逝。我遐洪天送伊嘛真熟。」</span></font></p><p><font color='#000000'><span style='font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>　　戴秋湖欲付錢，手一拍，彼</span></font><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个</span><span style='background-color:transparent;font-family:times new roman,serif;font-size:10pt;line-height:15.12727165222168px;white-space:pre-wrap;color:rgb(0,0,0)'>曲痀的人著隨來矣：「已經欲走矣？」然後發出癩哥的聲音，共烏烏的檳榔汁呸出來。</span></p><p><span style='background-color:transparent;font-family:times new roman,serif;font-size:10pt;line-height:15.12727165222168px;white-space:pre-wrap;color:rgb(0,0,0)'><br/></span></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　彼工下晡，對低鐵厝頂，清清淡淡的白煙消失在暗淡的天頂，蠓仔一群一群飛來飛去，陳有三和洪天送當行佇滿是塗粉凹凹凸凸的溝仔路頂。暗頓了，陳有三只有穿一領內衫，洪天送共內地人仝款穿一領浴衫，手夯一支扇揲仔</span></font><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>揲仔。毋過，洪天送油油的烏面閣穿浴衫的打扮，透出一種予人真特別的感覺。</span></p><p><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>　　行到街仔口，正手邊欄仔內攏是內地人的厝，排列甲真舒適，邊仔閣有真濟欉木瓜，樹仔頂清翠的葉仔下跤生了真濟果子，染上黃昏日頭黃錦錦的美麗色彩。</span></p><p><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>　　「遮是社員宿舍，我閣忍受五年就會當對敢若豬圈的所在搬出來矣。毋過其他的人著可憐矣，遮對 in來講，只是一</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个夢想的生活佮所在爾，因為 in無中學畢業。」</span></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　洪天送徛直直、身軀搖咧搖咧。</span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　欄仔邊，有兩</span></font><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个穿洋裝的少年內地女性，真歡喜當咧講話。閣入去會當看著亭仔跤的竹簾仔予風吹甲搖來搖去，一</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个肥肥的中年查埔人只穿一領內褲，雙手插腰，一直看遠遠的所在，無人知影伊到底是咧看啥。</span></p><p><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>　　「今馬滯佇宿舍內底的本島人只有兩</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个，是對高農</span><span style='background-color:transparent;color:rgb(0,0,0);font-family:times new roman,serif;font-size:10pt;line-height:15.12727165222168px;white-space:pre-wrap'>和工業畢業的查埔人喔！」洪天送後壁閣加了這句，袂輸 in是世間上唯一的希望，是經過這幾年的吞忍才有法度到一定的地位，滯內地人的厝、過內地人的夢想生活。伊沉醉佇遮</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个想法內底，憨憨的笑。</span></p><p>　　<font color='#000000'>街仔變甲真狹，遮的厝敢若強欲去予硩扁。哪像是食過暗頓，無講真空闊的亭仔跤擠了足濟褪</font><span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(255,255,255)'><font size='2'>腹裼的查埔人，有一</font></span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个瘦甲偆排骨的少年人當咧挨弦仔閣挨了袂䆀，遮的旋律予這原本恬靜的暗暝閣加了一點音樂氣氛。</span></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　奶仔已經焦焦垂垂的一</span></font><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个五十歲查某人，一邊</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>揲扇一邊大聲</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap'>嘩</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>講：「今年的熱真特別喔！」</span></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　著佇這</span></font><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个時陣，洪天送雄雄挵陳有三一下，低聲講：「欸，你看頭前彼的查某。」</span></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　化妝化甲真媠真重，一</span></font><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个肉感的查某，翹一支跤坐佇椅仔頂。對撩起來的褲</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>跤會當看著伊白泡泡幼麵麵的大腿，</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>目睭一直</span><span style='background-color:transparent;color:rgb(0,0,0);font-family:times new roman,serif;font-size:10pt;line-height:15.12727165222168px;white-space:pre-wrap'>擋袂牢向內面看去。</span></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　「敢若是趁食查某喔！」</span></font><span style='line-height:15.12727165222168px;white-space:pre-wrap;color:rgb(0,0,0);font-family:times new roman,serif;background-color:transparent;font-size:10pt'>洪天送一面看後壁一面講。</span></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　壁和壁之間，有一條小路，行去內底著會拄著大概三間壁板強欲漚去的日式舊厝，四周圍攏予新厝圍起來，厝角的小空地敢若是糞埽堆，有物件已經臭酸臭酸，發出真重的潘味。</span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　</span></font></p><p><font face='times new roman, serif' color='#000000'><span style='line-height:15.12727165222168px;white-space:pre-wrap'>　　「喂，有人佇咧無？」</span></font><span style='line-height:15.12727165222168px;white-space:pre-wrap;color:rgb(0,0,0);font-family:times new roman,serif;background-color:transparent;font-size:10pt'>洪天送真大聲咧嘩。</span></p><p><span style='line-height:15.12727165222168px;white-space:pre-wrap;color:rgb(0,0,0);font-family:times new roman,serif;background-color:transparent;font-size:10pt'>　　「誰？」屜開紙門，雄雄伸出一</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>頭</span><span style='background-color:transparent;color:rgb(0,0,0);font-family:times new roman,serif;font-size:10pt;line-height:15.12727165222168px;white-space:pre-wrap'>像鳥仔相的查埔人，稍習慣一下烏暗，伊頭斡過來遮：「啥物啊！原來是洪君！閣有𤆬人客，唉，請緊入來！」</span></p><p><span style='background-color:transparent;color:rgb(0,0,0);font-family:times new roman,serif;font-size:10pt;line-height:15.12727165222168px;white-space:pre-wrap'>　　經過洪天送的紹介，這</span><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>个查埔人是伊的前輩，叫蘇德芳，今馬佇某公所食頭路。</span></p><p><span style='color:rgb(0,0,0);font-family:times new roman,serif;line-height:15.12727165222168px;white-space:pre-wrap;background-color:transparent;font-size:10pt'>　　蘇德芳突出的顴骨，細細的喙形變了焦涸涸一點血色攏無，瘦卑巴若營養不良。塌落的目睭內有一種悲哀奇妙的眼神，凡勢是青春留落的痕跡。</span></p></div></td></tr></tbody></table></div></div><br /><small>Updated on <abbr class="updated" title="2014-05-01T06:14:33.603Z">&#20116;&#26376; 1, 2014</abbr> by <span class="author"><span class="vcard"><a class="fn" href="mailto:jianc0807@gmail.com">Ji-An Chen</a></span></span> (<a href="../history.html">Version <span class="sites:revision">18</span></a>)</small><br /></div></div></body></html>