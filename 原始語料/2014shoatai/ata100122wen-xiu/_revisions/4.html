<html><head><title>ATA100122&#25991;&#29703; (Version 4)</title></head><body><div class="hentry webpage" id="https://sites.google.com/feeds/content/site/2014shoatai/9141211894706426508"><h3><span class="entry-title">ATA100122&#25991;&#29703;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span lang='EN-US'>黑水溝 翻譯─P.21~P.25</span></p><p><span lang='EN-US'>(p.21)</span></p>

<p><span style='font-family:新細明體,serif'>老軍事自大門外口行入來，大聲向廳內喝講：</span></p>

<p><span style='font-family:新細明體,serif'>「望山，沈府洋船的彼个郭舵公來矣。」</span></p>

<p><span style='font-family:新細明體,serif'>李望山向老軍士頕頭，先未講話，干焦對椅仔徛起來，共腰懸頂的佩刀敨落來，交予身邊的軍士，細聲對彼个軍士吩咐幾句，才轉身向老軍士講：</span></p>

<p><span style='font-family:新細明體,serif'>「</span><span lang='NL'>lí</span><span style='font-family:新細明體,serif'>請</span><span lang='NL'>i</span><span style='font-family:新細明體,serif'>入來！</span><span lang='NL'>guá</span><span style='font-family:新細明體,serif'>先入去報告總制爺。</span><span style='font-family:新細明體,serif'>」</span></p>

<p><span style='font-family:新細明體,serif'>李望山是東寧總制陳永華親近軍士，會使自由晉見陳總制。</span><span lang='EN-US'>i</span><span style='font-family:新細明體,serif'>離開大廳，轉身入去內間，看<font color='#ff0000'>到</font>陳總制坐佇圓桌邊，倒手倚咧桌頂，指頭仔揤額頭，頭</span><span lang='EN-US'>tshih-tshih</span><span style='font-family:新細明體,serif'>恬恬咧沉思。</span></p>

<p><span style='font-family:新細明體,serif'><font color='#0000ff'>望山毋敢連鞭去攪擾</font>，就徛佇咧門邊，共陳總制金金看。</span></p>

<p><span style='font-family:新細明體,serif'>陳總制猶未滿五十，煞誠臭老，尤其是最近幾個月，台灣局勢危急，</span><span lang='EN-US'>i</span><span style='font-family:新細明體,serif'>身為東寧總制，為國事操勞，閣較衰弱，予李望山非常煩惱。</span></p>

<p><span lang='EN-US'>──</span><span style='font-family:新細明體,serif'>自國姓爺鄭成功開台後，台灣形勢三度變換，如今局面竟然比以前困難。</span></p>

<p><span style='font-family:新細明體,serif'>十九年前，明鄭永曆十五年</span><span lang='EN-US'> (</span><span style='font-family:新細明體,serif'>西元一六六一年</span><span lang='EN-US'>) </span><span style='font-family:新細明體,serif'>，國姓爺鄭成功佇唐山予清兵所逼，領軍入台，分鎮安平、赤嵌，以台灣為「東都」，建立「延平王國」，開國立家，趕走占台三十八年的荷蘭人。第二冬，國姓爺鄭成功不幸破病過身，由</span><span lang='EN-US'>in</span><span style='font-family:新細明體,serif'>囝鄭經駐廈門繼承王位。無偌久，金門、廈門予清兵攻占，鄭經被趕，進入台灣，改台灣東都為「東寧國」，分設天興、萬年兩</span></p>

<p><span lang='EN-US'>(p.22)</span></p>

<p><span style='font-family:新細明體,serif'>州，專務退守，無閣留意唐山。清人嘛行禁海的政策，無閣共台灣囥佇眼中。雙方隔海</span><span style='font-family:新細明體,serif'>抗衡十冬，相安無事。</span></p>

<p><span style='font-family:新細明體,serif'>永曆廿七年</span><span lang='NL'> (</span><span style='font-family:新細明體,serif'>西元一六七三年</span><span lang='NL'>) </span><span style='font-family:新細明體,serif'>，三藩事起，吳三桂等發兵抗清，唐山動亂。次年</span> <span lang='NL'>(</span><span style='font-family:新細明體,serif'>西元一六七四年</span><span lang='NL'>) </span><span style='font-family:新細明體,serif'>，鄭經以陳永華為東寧總制，令其留守台灣，家已發船領兵西行聲應，威振閩粵。</span></p>

<p><span style='font-family:新細明體,serif'>無偌久清兵反攻，鄭軍所占閩粵七府全失，吳三桂死後，鄭經處境閣較困難，殘兵困守金廈一帶，全無辦法，清兵日漸侵迫，佇今永曆卅四年</span><span lang='NL'> (</span><span style='font-family:新細明體,serif'>西元一六八</span><span lang='NL'>○</span><span style='font-family:新細明體,serif'>年</span><span lang='NL'>) </span><span style='font-family:新細明體,serif'>狼狽回台，邊島盡失。清人自此決定侵台。</span></p>

<p><span style='font-family:新細明體,serif'>鄭經回台後，意氣消沉，日夜專事遊宴，委政</span><span lang='NL'>in</span><span style='font-family:新細明體,serif'>囝監國鄭克</span><span style='font-family:新細明體-ExtB,serif'>𡒉</span><span style='font-family:新細明體,serif'>，無自理鄭氏，然而東寧國政艱難，總制陳永華佮監國</span><span style='font-family:新細明體,serif'>鄭克</span><span style='font-family:新細明體-ExtB,serif'>𡒉</span><span style='font-family:新細明體,serif'>，也難有作為。</span></p>

<p><span style='font-family:新細明體,serif'>鄭克</span><span style='font-family:新細明體-ExtB,serif'>𡒉</span><span style='font-family:新細明體,serif'>是陳永華的囝婿，年歲猶少年，難獨當大任。陳永華知鄭氏國祚難久，國姓爺鄭成功遺志難完，逐工焦思苦慮，左右難分其憂，只有小心服侍。</span><span lang='NL'>──</span></p>

<p><span style='font-family:新細明體,serif'>望山佇門邊徛一息仔，伸手輕輕仔挵兩下門枋，嗽一聲。陳總制聽著聲音，攑頭看著望山，就共倒手囥落來，吸一口氣，急急仔吐出來，對望山攑一下仔目頭，望山這才向前，向腰輕聲對</span><span lang='NL'>i</span><span style='font-family:新細明體,serif'>講兩句。陳總制聽了頕頭講好，望山拄欲攑步離開，陳總制閣共</span><span lang='NL'>i</span><span style='font-family:新細明體,serif'>叫牢講：</span></p>

<p><span style='font-family:新細明體,serif'>「</span><span lang='NL'>lí</span><span style='font-family:新細明體,serif'>先去後間吩咐素面泡茶，叫</span><span lang='NL'>i</span><span style='font-family:新細明體,serif'>等一下出來佮郭舵公見面──吩咐</span><span lang='NL'>i lán</span><span style='font-family:新細明體,serif'>講話的時陣誰攏不准入來。」</span></p>

<p><span lang='NL'>(p.23)</span></p>

<p><span style='font-family:新細明體,serif'>「是。」</span></p>

<p><span style='font-family:新細明體,serif'>聽著這吩咐，望山陰沉憂愁的心情略略仔舒展一點仔，面上露出一寡仔笑容。緊緊入去後間交代好了後，就去大廳領郭舵公來見陳總制。陳總制拄請郭舵公坐好，素面就捀茶盤入來。</span></p>

<p><span style='font-family:新細明體,serif'>素面拄十七歲，面容美麗，誠捌代誌，佇總制府服侍有幾仔冬，誠得陳總制疼痛。</span></p>

<p><span style='font-family:新細明體,serif'>素面行倚桌邊，笑容滿面，先對郭舵公叫聲「舵公伯」，輕快的將兩碗茶囥佇桌頂，才轉身對郭舵公講：</span></p>

<p><span style='font-family:新細明體,serif'>「舵公伯，</span><span lang='NL'>lí</span><span style='font-family:新細明體,serif'>轉去共阿母講，講</span><span lang='NL'>guá</span><span style='font-family:新細明體,serif'>五月節彼工頂晡會使轉去過節──總制爺已經答應矣。」</span></p>

<p><span style='font-family:新細明體,serif'>素面講了看陳總制，閣看李望山。</span></p>

<p><span style='font-family:新細明體,serif'>郭舵公伸手貢茶碗捀起來，先回答講好，才轉向陳總制講：</span></p>

<p><span style='font-family:新細明體,serif'>「陳總制對素面誠好。」</span></p>

<p><span style='font-family:新細明體,serif'>陳總制無回答，素面閃過一步，徛倚望山，輕聲問</span><span lang='NL'>i</span><span style='font-family:新細明體,serif'>：</span></p>

<p><span style='font-family:新細明體,serif'>「望山，</span><span lang='NL'>lí</span><span style='font-family:新細明體,serif'>欲愛茶無？」</span></p>

<p><span style='font-family:新細明體,serif'>望山搖頭，無講話。素面踅頭閣看陳總制閣郭舵公，看</span><span lang='NL'>in</span><span style='font-family:新細明體,serif'>兩人嘛攏無想欲對</span><span lang='NL'>in</span><span style='font-family:新細明體,serif'>講話，就輕移跤步，共茶盤提起來轉後間去。望山看著素面共門關起來，嘛向腰欲走。陳總制共</span><span lang='NL'>i</span><span style='font-family:新細明體,serif'>叫牢講：</span></p>

<p><span style='font-family:新細明體,serif'>「望山，</span><span lang='NL'>lí</span><span style='font-family:新細明體,serif'>莫離開，</span><span lang='NL'>lí</span><span style='font-family:新細明體,serif'>坐！這件代誌愛</span><span lang='NL'>lí</span><span style='font-family:新細明體,serif'>知影。」</span></p>

<p><span lang='NL'>(p.24)</span></p>

<p><span style='font-family:新細明體,serif'>望山轉去坐佇郭舵公身邊。陳總制共茶碗捀過去，啉一口茶，吐一口氣，茶碗囥落來，慢慢仔徛起來，兩手囥去背後，面對郭舵公，慢慢仔講：</span></p>

<p><span style='font-family:新細明體,serif'>「沈侯爺已經向</span><span lang='NL'>lí</span><span style='font-family:新細明體,serif'>交代好矣？」</span></p>

<p><span style='font-family:新細明體,serif'>「</span><span lang='NL'>i</span><span style='font-family:新細明體,serif'>叫沈總管向</span><span lang='NL'>guá</span><span style='font-family:新細明體,serif'>講矣。」</span></p>

<p><span style='font-family:新細明體,serif'>「唔……</span><span lang='NL'>lín</span><span style='font-family:新細明體,serif'>千萬愛細膩啊！</span><span lang='NL'>lí</span><span style='font-family:新細明體,serif'>知影這馬黑水溝西面再無</span><span lang='NL'>lán</span><span style='font-family:新細明體,serif'>的水軍矣。」</span></p>

<p><span style='font-family:新細明體,serif'>「是──聽講樓船右鎮朱天貴佇銅山島投降滿清矣。」</span></p>

<p><span style='font-family:新細明體,serif'>「是，右鎮戰船百外，全攏投降矣。這馬唐山沿海，北自海壇、南日、中經金門、廈門，南至銅山、南澳沿邊各島。攏無</span><span lang='NL'>lán</span><span style='font-family:新細明體,serif'>東寧的水軍矣。廣東彼爿閣有一寡仔船，我已經通知</span><span lang='NL'>in</span><span style='font-family:新細明體,serif'>轉來東寧，所以</span><span lang='NL'>lín</span><span style='font-family:新細明體,serif'>這擺過溝送人轉去唐山，愛特別細膩。」</span></p>

<p><span style='font-family:新細明體,serif'>「我佮沈總管研究過矣，這時南風初起，滿清水軍攏集佇金廈兩島，福州的新船，南下的已經南下，未出洋的愛等北風起了後才會落來，所以泉州北爿是袂有滿清戰船。總制爺只要將人交予我，我會安全送</span><span lang='NL'>i</span><span style='font-family:新細明體,serif'>轉去福建。」</span></p>

<p><span style='font-family:新細明體,serif'>「毋但是送人……」</span></p>

<p><span style='font-family:新細明體,serif'>陳總制坐轉去椅子頂，閣啉口茶，繼續講：</span></p>

<p><span style='font-family:新細明體,serif'>「……閣愛</span><span lang='NL'>lí</span><span style='font-family:新細明體,serif'>去接人。所以我愛揣</span><span lang='NL'>lí</span><span style='font-family:新細明體,serif'>來，親自共</span><span lang='NL'>lí</span><span style='font-family:新細明體,serif'>接頭的所在──望山，</span><span lang='NL'>lí</span><span style='font-family:新細明體,serif'>去</span><span lang='NL'>guá</span><span style='font-family:新細明體,serif'>冊桌屜仔內底將地圖提過來！」</span></p>

<p><span style='font-family:新細明體,serif'>地圖提來了後，陳總制詳細將上岸接送的岸頭指予郭舵公看。郭舵公詳細看了講：</span></p>

<p><span lang='NL'>(p.25)</span></p>

<p><span style='font-family:新細明體,serif'>「送人是簡單，接人就毋容易矣──</span><span lang='NL'>gún</span><span style='font-family:新細明體,serif'>愛佇海邊等偌久？『順風鳥』船大，停佇岸邊，會予岸上看著，</span><span lang='NL'>gún</span><span style='font-family:新細明體,serif'>船頂裝遮爾濟貨，袂使佇海灣停傷久啊！」</span></p>

<p><span style='font-family:新細明體,serif'>「我知影這是相當危險的。毋過，唐山山路五商的兄弟攏失去聯絡矣，這擺經長崎帶信來，講唐山有兄弟欲轉來東寧，愛</span><span lang='NL'>lán</span><span style='font-family:新細明體,serif'>派船去接，已經等誠久矣，我算算只有</span><span lang='NL'>lí</span><span style='font-family:新細明體,serif'>適當。只有</span><span lang='NL'>lí</span><span style='font-family:新細明體,serif'>會了解這種代誌，別人我也無方便……沈侯爺無知影接送啥物人，</span><span lang='NL'>i</span><span style='font-family:新細明體,serif'>掠做接親情朋友爾爾。這灣澳</span><span lang='NL'>lí</span><span style='font-family:新細明體,serif'>去過，水路</span><span lang='NL'>lí</span><span style='font-family:新細明體,serif'>熟。除了</span><span lang='NL'>lí</span><span style='font-family:新細明體,serif'>，別人無法度……」</span></p>

<p><span style='font-family:新細明體,serif'>「既然按呢，總制爺</span><span lang='NL'>lí</span><span style='font-family:新細明體,serif'>放心，</span><span lang='NL'>gún</span><span style='font-family:新細明體,serif'>去好矣。」</span></p>

<p><span style='font-family:新細明體,serif'>「按呢接人，蔡兄弟會共</span><span lang='NL'>lí</span><span style='font-family:新細明體,serif'>講。」</span></p>

<p><span style='font-family:新細明體,serif'>「蔡兄弟？」</span></p>

<p><span style='font-family:新細明體,serif'>「是，就是欲去唐山的彼个兄弟。我會叫望山</span><span lang='NL'>tshuā i</span><span style='font-family:新細明體,serif'>去</span><span lang='NL'>lí</span><span style='font-family:新細明體,serif'>的船頂，</span><span lang='NL'>lí</span><span style='font-family:新細明體,serif'>欲出洋前，通知望山一下──</span><span lang='NL'>lín</span><span style='font-family:新細明體,serif'>當時出洋咧？」</span></p>

<p><span style='font-family:新細明體,serif'>「起南風救出洋矣。這擺日本長崎訂承繼白糖，趁早送去較好。」</span></p>

<p><span style='font-family:新細明體,serif'>「</span><span lang='NL'>lín</span><span style='font-family:新細明體,serif'>拄才轉來，又閣欲出去，誠辛苦。」</span></p>

<p><span style='font-family:新細明體,serif'>「有生理做就好。」</span></p>

<p><span style='font-family:新細明體,serif'>「按呢決定矣──望山，</span><span lang='NL'>lí</span><span style='font-family:新細明體,serif'>去叫素面出來送郭舵公……我另外有話共</span><span lang='NL'>lí</span><span style='font-family:新細明體,serif'>講……唔，等一下──郭舵公，聽講素面母親無同意</span><span lang='NL'>i</span><span style='font-family:新細明體,serif'>佮望山的婚事，</span><span lang='NL'>lí</span><span style='font-family:新細明體,serif'>敢袂使苦勸看覓？」</span></p>

<p><span style='font-family:新細明體,serif'>郭舵公徛起來，看望山一眼，踅頭對陳總制講：</span></p></div></td></tr></tbody></table></div></div><br /><small>Updated on <abbr class="updated" title="2014-05-12T05:52:23.668Z">&#20116;&#26376; 12, 2014</abbr> by <span class="author"><span class="vcard"><a class="fn" href="mailto:d987588@gmail.com">&#31179;&#40179;&#38515;</a></span></span> (<a href="../history.html">Version <span class="sites:revision">4</span></a>)</small><br /></div></div></body></html>