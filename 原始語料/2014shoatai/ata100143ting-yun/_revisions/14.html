<html><head><title>ATA100143&#23159;&#21243; (Version 14)</title></head><body><div class="hentry webpage" id="https://sites.google.com/feeds/content/site/2014shoatai/1116080562011084183"><h3><span class="entry-title">ATA100143&#23159;&#21243;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-align:center' align='center'><span style='font-size:24.0pt;font-family:新細明體,serif'><b>十二錢閣紮<font color='#ff0000'>轉</font>來矣</b></span></p><p style='text-align:center'><span style='text-align:right;background-color:transparent;line-height:1.5;font-size:10pt'>                                                                                                              </span></p>

<p><span style='font-family:新細明體,serif'>　　</span><font size='3'><span style='font-family:新細明體-ExtB,serif'>𠢕創治人的</span><span style='font-family:新細明體,serif'>邱蟒舍，這馬又閣佮人相輸起來矣。這擺跋的條件是按呢，予邱蟒舍十二錢紮出門，一定愛做三件必須開錢的代誌，猶閣愛共錢完完全全紮轉來。</span></font></p>

<p><font size='3'><span style='font-family:新細明體,serif'>　　兄弟！親像這款的條件</span><span style='font-family:新細明體,serif'>，佇阮遮看起來，敢毋是一件真歹做到的代誌？既然講是必須開錢，一方面</span><span style='font-family:新細明體,serif'>煞</span><span style='font-family:新細明體,serif'>又閣愛共錢一錢無減完整紮轉來，這無論啥人，應該攏毋敢相輸矣！但是邱蟒舍</span><span style='font-family:新細明體,serif'>煞</span><span style='font-family:新細明體,serif'>不服，硬欲佮人相輸，這敢袂予人感覺奇怪？<span lang='EN-US'><br/>
</span></span><span style='font-family:新細明體,serif'>　　約好了後</span><span style='font-family:新細明體,serif'>，邱蟒舍提十二錢真囂俳，就走出去，一面閒閒仔踅一面揣相輸的機會。</span></font></p>

<p><font size='3'><span style='font-family:新細明體,serif'>　　</span><span style='font-family:新細明體,serif'>「</span><span style='font-family:新細明體,serif'>麵喔！</span><span style='font-family:新細明體,serif'>」</span><span style='font-family:新細明體,serif'>邱蟒舍四界看，干焦看著一个麵擔仔，生理做甲真鬧熱，伊也走去跍落去，遮爾大聲喝：</span></font></p>

<p><font size='3'><span style='font-family:新細明體,serif'>　　</span><span style='font-family:新細明體,serif'>「阿舍！你愛米粉？抑是大麵？」賣麵的一面無閒咧燙麵，一面攑頭起來，對邱蟒舍按呢講。</span></font></p>

<p><font size='3'><span style='font-family:新細明體,serif'>　　</span><span style='font-family:新細明體,serif'>「凊彩</span><span style='font-family:新細明體,serif'>，有著好。</span><span style='font-family:新細明體,serif'>」</span></font></p>

<p><font size='3'><span style='font-family:新細明體,serif'>　　等到咧欲食煞</span><span style='font-family:新細明體,serif'>，</span><span style='font-family:新細明體,serif'>趁捌人又閣是無閒咧囫，無注意的時陣，邱蟒舍偷偷共</span></font><span style='font-family:新細明體,serif;font-size:12pt;background-color:transparent;line-height:1.5'><font color='#ff0000'>跤</font></span><span style='background-color:transparent;font-size:medium;line-height:1.5;font-family:新細明體,serif'>底的垃圾物件囥一寡入去碗底</span><span style='background-color:transparent;font-size:medium;line-height:1.5;font-family:新細明體,serif'>。</span></p>

<p><font size='3'><span style='font-family:新細明體,serif'>　　</span><span style='font-family:新細明體,serif'>「噯喲！這是啥物<span lang='EN-US'>?</span>」伊雄雄假做真驚惶</span><span style='font-family:新細明體,serif'>，大聲喝，</span><span style='font-family:新細明體,serif'>「幹恁娘</span><span style='font-family:新細明體,serif'>，全用垃圾物摻佇麵內底，是想欲毒死人呢？幹恁開基祖媽，毒死人</span><span style='font-family:新細明體,serif' lang='EN-US'>……</span><span style='font-family:新細明體,serif'>」</span></font></p>

<p><font size='3'><span style='font-family:新細明體,serif'>　　</span><span style='font-family:新細明體,serif'>「啥物？」賣麵的看碗底真正有垃圾物，兇狂起來。</span></font></p>

<p><font size='3'><span style='font-family:新細明體,serif'>　　這時陣毋但食麵的人客攏嚷起來，遐的閒人嘛攏圍過來，</span><span style='font-family:新細明體,serif'>邱蟒舍愈是嚷甲有力</span><span style='font-family:新細明體,serif'>，賣麵的因為驚影響著生理，也著愈兇狂</span><span style='font-family:新細明體,serif'>。</span></font></p>

<p><font size='3'><span style='font-family:新細明體,serif'>　　「</span><span style='font-family:新細明體,serif'>幹恁開基祖媽</span><span style='font-family:新細明體,serif'>，全想欲毒死矣，歹人，掠來去衙門，看你按怎講？」</span></font></p>

<p><span style='font-family:新細明體,serif'><font size='3'>　　「<font color='#ff0000'>莫</font>啦，<font color='#ff0000'>莫</font>啦，煞煞去！」</font></span></p>

<p><font size='3'><span style='font-family:新細明體,serif'>　　尾後抑是賣麵的八字好，經過足濟人共</span><span style='font-family:新細明體,serif'>邱蟒舍一再拜托、懇求才無代誌，但是這頓大麵，總是予伊白食去。</span></font></p><p><font size='3'><span style='font-family:新細明體,serif'>       </span></font><span style='font-family:新細明體,serif;font-size:12pt;background-color:transparent;line-height:1.5'>「幹恁娘，你著保庇我袂死，哼！死去，看你有命猶無。」邱蟒舍一面提衫裾拭喙，一面</span><span style='font-family:新細明體,serif;font-size:medium;line-height:24px;background-color:transparent'>踅</span><span style='font-family:新細明體,serif;font-size:medium;line-height:24px;background-color:transparent'>踅</span><span style='background-color:transparent;font-family:新細明體,serif;font-size:12pt;line-height:1.5'>唸就走去。</span></p>

<p><font size='3'><span style='font-family:新細明體,serif'>　　</span><span style='font-family:新細明體,serif'>邱蟒舍食了麵，走起來，就閣按算第二个會贏的辦法。頭犁犁拄咧想的時，雄雄又閣予伊一个新想法。如此，伊就行入去剃頭店。</span></font></p>

<p><span style='font-family:新細明體,serif'><font size='3'>　　「師傅！」</font></span></p>

<p><font size='3'><span style='font-family:新細明體,serif'>　　「坐啊！</span><span style='font-family:新細明體,serif'>阿舍。</span><span style='font-family:新細明體,serif'>」剃頭師見</span><span style='font-family:新細明體,serif'>邱蟒舍行入來，攏共逐家拍招呼：「椅仔頂面坐啦！」</span></font></p>

<p><span style='font-family:新細明體,serif'><font size='3'>　　「欲剃頭？」</font></span></p>

<p><span style='font-family:新細明體,serif'><font size='3'>　　「著。」</font></span></p>

<p><span style='font-family:新細明體,serif'><font size='3'>　　剃煞了，當咧修面的時，剃頭師為著謹慎，看伊的喙鬚生了真長，就問伊欲鉸掉無。</font></span></p>

<p><font size='3'><span style='font-family:新細明體,serif'>　　「</span><span style='font-family:新細明體,serif'><font color='#0000ff'>袂</font>剃，欲留落來好命！</span><span style='font-family:新細明體,serif'>」邱蟒舍笑笑的講。</span></font></p>

<p><font size='3'><span style='font-family:新細明體,serif'>　　剃頭師知影伊欲鉸落來－因為欲留落來好命，雖然是表示</span><span style='font-family:新細明體,serif'>袂</span><span style='font-family:新細明體,serif'>鉸掉的口氣，但是閣加上一</span><span style='font-family:新細明體,serif'>个「？」的符號時，毋著變成顛倒反的口氣？而且這搭的語言袂清，閣</span><span style='font-family:新細明體,serif'>邱蟒舍講話時的無清楚，所以就鉸落來阿。</span></font></p>

<p><span style='font-family:新細明體,serif'><font size='3'>　　「唉呀！啥人叫你剃<span lang='EN-US'>……</span>」邱蟒舍無出聲由在剃頭師鉸落來，等到鉸好，才伸手摸下頦，假做著驚受氣的款。</font></span></p>

<p><span style='font-family:新細明體,serif'><font size='3'>　　「你叫我剃。」</font></span></p>

<p><span style='font-family:新細明體,serif'><font size='3'>　　「看到鬼，真正可惡！」</font></span></p>

<p><font size='3'><span style='font-family:新細明體,serif'>　　「你講：</span><span style='font-family:新細明體,serif'>袂剃，欲留落來好命？敢毋是？</span><span style='font-family:新細明體,serif'>」</span></font></p>

<p><font size='3'><span style='font-family:新細明體,serif'>　　「我講：</span><span style='font-family:新細明體,serif'>袂剃，欲留落來好命咧。</span><span style='font-family:新細明體,serif'>」</span></font></p>

<p><font size='3'><span style='font-family:新細明體,serif'>　　歹運，剃頭師楞去，邱蟒舍煞顛倒相嚷</span><span style='font-family:新細明體,serif'>袂停。兩个人吵來吵去，吵一陣矣，後來又閣是惹真濟人走來和解。</span></font></p>

<p><font size='3'><span style='font-family:新細明體,serif'>　　「</span><span style='font-family:新細明體,serif'>毋免受氣，煞煞去。</span><span style='font-family:新細明體,serif'>」一</span><span style='font-family:新細明體,serif'>个人佇邊仔苦勸。</span></font></p>

<p><font size='3'><span style='font-family:新細明體,serif'>　　「</span><span style='font-family:新細明體,serif'>毋免受氣，若是你<span lang='EN-US'>……</span></span><span style='font-family:新細明體,serif'>」</span></font></p>

<p><font size='3'><span style='font-family:新細明體,serif'>　　「這馬剃攏剃起來矣，氣也是無路用。」又閣一</span><span style='font-family:新細明體,serif'>个人講。</span></font></p>

<p><span style='font-family:新細明體,serif'><font size='3'>　　「唉！我好好留著喙鬚，這馬竟然剃了喙鬚，看無著死矣！哪有面<span lang='EN-US'>……</span>」邱蟒舍贏到第二擺的勝利，又閣想到第三擺的計畫。伊假做真懊惱的款，「無坐轎，看欲<font color='#ff0000'>按</font>怎才好？一路無予人笑死，我平常時又閣慣勢創治人。」</font></span></p>

<p><span style='font-family:新細明體,serif'><font size='3'>　　「抑無，就叫伊倩一頂轎送你好轉去。」</font></span></p>

<p><span style='font-family:新細明體,serif'><font size='3'>　　「好啊，就叫師傅倩一頂轎送你倒轉去好啦。」</font></span></p>

<p><span style='font-family:新細明體,serif'><font size='3'>　　「阿舍，好無？」剃頭師那哭那求的講。</font></span></p>

<p><span style='font-family:新細明體,serif'><font size='3'>　　「唉！講哪有路用？」邱蟒舍抑是激空的講。</font></span></p>

<p><font size='3'><span style='font-family:新細明體,serif'>　　「煞煞去啦，阿舍！你嘛著可憐可憐伊是一</span><span style='font-family:新細明體,serif'>个趁食人，諒解<font color='#ff0000'>諒</font>解咧！</span><span style='font-family:新細明體,serif'>」</span></font></p>

<p><span style='font-family:新細明體,serif'><font size='3'>　　如此，剃頭師毋但無提到工錢，猶閣愛賠了轎錢去叫轎<font color='#ff0000'>仔</font>來送伊轉去。</font></span></p>

<p><font size='3'><span style='font-family:新細明體,serif'>　　邱蟒舍坐轎，真正爽快。因為伊這馬已經是一</span><span style='font-family:新細明體,serif'>个勝利者</span><span style='font-family:新細明體,serif'>矣。伊食規腹肚飽飽飽，修理甲規臉媠媠，這馬又閣有轎<font color='#ff0000'>子</font>送伊轉來，偌爾昌颺！無怪伊總是滿面春風，不時一直</span><span style='font-family:新細明體,serif'>笑出來。</span></font></p>

<p><span style='font-family:新細明體,serif'><font size='3'>　　就按呢，邱蟒舍竟然用十二錢做到三項必須<font color='#ff0000'>開</font>錢的代誌，</font></span><span style='font-family:新細明體,serif'><font size='3'>毋但，猶閣完完整整的紮轉來矣。</font></span></p><p><span style='font-family:新細明體,serif'><font size='3'><br/></font></span></p><p style='text-align:center' align='center'><span style='font-family:新細明體,serif'><font size='6'><b>退學的狂潮</b></font></span></p><p style='text-align:center' align='center'><span style='font-size:8.0pt;font-family:新細明體,serif' lang='EN-US'> </span></p><p><span style='font-family:新細明體,serif'>　<font size='4'>　</font><font size='3'>一个六月的早起；雖然時間只有七點偌鐘，毋過一輪對東爿射出來的熾焰日頭光線，已經烈得小可予人接載袂牢，拄走一逝路的王先生，規身軀，閣較感覺燒熱，頭額頂、尻脊頂攏有微微的汗水泏出來矣。</font></span></p><p><span style='font-family:新細明體,serif'><font size='3'>　　大地攏清醒矣，青青的山，佇露出秀崎的面目；雲佇山頂活潑的亂走亂飛；鳥仔佇樹枝頂跳咧叫咧，有時陣一陣微風吹來，厝後壁的竹篙，也予吹甲發出聲音，閣有，花仔，蝶仔<span lang='EN-US'>……</span>總講一句，佇日頭的照射之下，大地頂的一切，攏清醒過來矣。</font></span></p><p><span style='font-family:新細明體,serif'><font size='3'>　　毋過，咱王先生的書房，煞若閣昏沉沉睏去款，只有規个小學生靜靜的坐佇遐；佇遮的學生猶未攏到進前，伊佮平常時仝款一面擛扇佇房間門口來回行咧，一面心肝底閣咧想：「頂半年看看咧欲過完矣，為啥物這群學生的學費猶閣咧欠？」</font></span></p><p><span style='font-family:新細明體,serif'><font size='3'>　　連紲幾日為著生活艱苦的王先生，真不簡單等到這个徵收期。當咧煞心有一筆收入－雖然無偌濟，但是一百八十箍的現款，手頭毋著會輕鬆真濟？啥人會想到這群學生偏偏又閣是由在伊一工拖過一工，予伊憂頭結面。</font></span></p><p><span style='font-family:新細明體,serif'><font size='3'>　　「米攤、藥漢店、菜架子，也應該加減還一點數矣；橫豎七八个日子猶閣賒欠，其實也傷對不起人，猶有，一寡散的小借款<span lang='EN-US'>……</span>」對收入想到還數，王先生的頭殼內，又開始拍算盤：「就算先還一半數，毋是嘛愛五十多箍？若是閣予厝內底的人加做一套新衫；若安呢，下半年的生活費？不是閣愛－唉！一定愛閣催伊一擺。」</font></span></p><p><span style='font-family:新細明體,serif'><font size='3'>　　拄好四界看看，一月日前猶滿滿是若黃金的飽滇的稻穗田，這馬，只有空出一塊一塊的格仔；佇遐予燒甲一條一條破空的田土內，干焦賰一束稻篙頭，真徛黃的稻篙頭，予一陣水牛哺食。</font></span></p><p><span style='font-family:新細明體,serif'><font size='3'>　　「稻仔毋是攏收成甲清清楚楚矣？哼！為啥物怹篇篇愛講啥攏無<span lang='EN-US'>……</span>」遮真予伊受氣疑心學生攏是故意刁難。</font></span></p><p><span style='font-family:新細明體,serif'><font size='3'>　　親像油煎的心，因為這个憤怒，閣想到拄才佇路上拄著的衰代！</font></span></p><p><font size='3'><span style='font-family:新細明體,serif'>　　「</span><span style='font-family:新細明體-ExtB,serif'>𠢕</span><span style='font-family:新細明體,serif'>早！先生。」</span></font></p><p><span style='font-family:新細明體,serif'><font size='3'>　　「唔！」這予咧趕去學仔的伊，雄雄驚一趒，攑頭起來，原來是一个學生的老爸，突然間想到彼个學生是真久無來上課矣：「恁囝這規工為啥定定無來書房？」</font></span></p><p><span style='font-family:新細明體,serif'><font size='3'>　　「唔！是啦。先生！伊無欲閣上課矣<span lang='EN-US'>……</span>」 彼个庄腳人真不安款，若小可歹出喙。</font></span></p><p><span style='font-family:新細明體,serif'><font size='3'>　　「啥物？你講欲退學矣！是毋是？」</font></span></p><p><span style='font-family:新細明體,serif'><font size='3'>　　「是啦，先生，伊講阿乞欲退學，伊閣無學校<span lang='EN-US'>……</span>」</font></span></p><p><span style='font-family:新細明體,serif'><font size='3'>　　「阿乞？<span lang='EN-US'>……</span>」</font></span></p><p><span style='font-family:新細明體,serif'><font size='3'>　　「是啦，先生！」因為家己的著急，彼个庄腳人也小可兇狂。</font></span></p><p><span style='font-family:新細明體,serif'><font size='3'>　　「哪會毋捌聽見講過？」當然閣咧希望這毋是事實：「為著啥物緣故，會想半路退學？」</font></span></p><p><span style='font-family:新細明體,serif'><font size='3'>　　「這，先生！這大概，先生！大概是學費傷貴，冊閣讀甲袂<span lang='EN-US'>……</span>」</font></span></p><p><span style='font-family:新細明體,serif'><font size='3'>　　「媽的！」當時真想欲罵出聲來矣，若毋是因為顧著做教師的禮儀。毋過，已經無徛咧的勇氣矣。</font></span></p><p><span style='font-family:新細明體,serif'><font size='3'>　　「我彼个後生的學費，先生！閣再等一兩個月有錢才送過去<span lang='EN-US'>……</span>」踅神的款，干焦閣聽著按呢的一句話對身後傳到耳空。</font></span></p><p><span style='font-family:新細明體,serif'><font size='3'>　　「媽的！退學：退了學閣愛共學費拖欠，豈有此理！」本來想，轉踅來教訓伊幾句，但是，彼个庄腳人煞已經走到無看人<span lang='EN-US'>……</span>。</font></span></p><p><span style='font-family:新細明體,serif'><font size='3'>　　「退學，冊閣讀了少，學費傷貴：傷貴！八箍錢一年閣嫌傷貴？哼！敢講就束緊腹肚白予伊教冊？」對這刻薄的對待，王先生的面攏氣白矣。無，退學，紲落來生活的壓迫，伊活欲為著這不穩定的職業驚甲咇咇掣矣：「前兩個月才退學三个，這馬閣是退兩个；脫退，脫退，到最後，唉！毋著攏走了啊？」</font></span></p><p><span style='font-family:新細明體,serif'><font size='3'>　　「真好啊，先生！這規工去收租？」</font></span></p><p><span style='font-family:新細明體,serif'><font size='3'>　　愖一陣矣，王先生又閣想起一个阿爸佮阿兄的批，這猶是前個月的代誌，是為著囝佮某的病，請人代替上課的一節。</font></span></p><p><span style='font-family:新細明體,serif'><font size='3'>　　「一家人攏病矣，敢講也無應該請假？免講閣請人來代替上課。」按呢想，就感覺阿爸佮阿兄傷苛薄，佇這傷低的報酬，活欲就想共一个教師做奴隸仝款更加用極端的束縛。</font></span></p><p><span style='font-family:新細明體,serif'><font size='3'>　　「三本冊閣唸袂煞，創啥？我想下半年就規氣叫阿根放牛去，哼！無路用的，伊配袂起唸書。」</font></span></p><p><span style='font-family:新細明體,serif'><font size='3'>　　王先生的耳空雄雄閣響起這句話，配袂起，彼毋呸面是啥？侮辱！伊更加生氣矣；佇一个趁食人的地位，真正是比啥攏較卑賤；教育神聖，哼！敢抵會過黃金的萬能？對這商品化的世間，伊終於悽慘的苦笑矣。</font></span></p><p><span style='font-family:新細明體,serif'><font size='3'>　　一切歹運，就親像故意安排著共伊創治的款，叫伊氣也毋是，哭也毋是，只有生氣家己的家境散，騙錢的手段傷無高明矣。</font></span></p><p><span style='font-family:新細明體,serif'><font size='3'>　　憂頭結面，掠頭絞手，王先生無目地，閣佇外口來來去去行一輾。</font></span></p><p><span style='font-family:新細明體,serif'><font size='3'>　　「先生！時<span lang='EN-US'>……</span>時<span lang='EN-US'>……</span>」</font></span></p><p><span style='font-family:新細明體,serif'><font size='3'>　　「哦。」這才叫王先生想起教冊的時間來，攑頭看一時仔時鐘，短針已經咧欲行過<span lang='EN-US'>IX</span>字頂面矣。伊冷淡的，面對任何人，紲落來安呢問：「遮爾暗矣，那猶是干焦恁規个爾爾？」</font></span></p><p><span style='font-family:新細明體,serif'><font size='3'>　　「唔，是，先生！應該攏袂來矣？」這是彼个較大漢的阿旺講的。一面也綴咧看時鐘：「咧欲九點鐘矣。」</font></span></p><p><span style='font-family:新細明體,serif'><font size='3'>　　但是，今仔日真親像小可特別；學生仝款咧偷偷小聲講話，不知影閣是啥物代誌，毋過為著退學的紛擾，心情亂操操的王先生，也無心情管矣。</font></span></p><p><span style='font-family:新細明體,serif'><font size='3'>　　「先生<span lang='EN-US'>……</span>」一時仔，若有啥物欲講的阿庚。雄雄閣小聲毋敢直接講出喙。</font></span></p><p><span style='font-family:新細明體,serif'><font size='3'>　　「啥物？」拄坐落去坐位，想欲點薰解憂悶的王先生，一時仔閣予叫甲霧煞煞。</font></span></p><p><span style='font-family:新細明體,serif'><font size='3'>　　「先生<span lang='EN-US'>……</span>才<span lang='EN-US'>……</span>阿才<span lang='EN-US'>……</span>」頭歪歪，猶是講袂出喙，彼个學生顛倒小可窘矣。</font></span></p><p><span style='font-family:新細明體,serif'><font size='3'>　　「阿庚，講！那有啥要緊？」是坐佇阿庚邊仔的踴躍的代替伊講落去。「伊講：先生！阿才欲退學矣。」</font></span></p><p><span style='font-family:新細明體,serif'><font size='3'>　　「是呢！你講。」口氣激動，會使知影伊這時的情緒矣。</font></span></p><p><span style='font-family:新細明體,serif'><font size='3'>　　「是，先生！阿才的媽媽安呢講。」</font></span></p><p><span style='font-family:新細明體,serif'><font size='3'>　　「猶有阿宗，阿枝，阿沙，攏<span lang='EN-US'>……</span>」這閣是另外一个學生的報告。</font></span></p><p><span style='font-family:新細明體,serif'><font size='3'>　　「怹攏共你講矣，阿庚？」佇這雄雄的刺激，王先生雖然是真激動！但是，咱會使看出伊已經失去平常時的尊嚴面腔。</font></span></p><p><span style='font-family:新細明體,serif'><font size='3'>　　「唔，無，先生！是有一寡嘛共阿煌講的。」</font></span></p><p><span style='font-family:新細明體,serif'><font size='3'>　　「你呢？」</font></span></p><p><span style='font-family:新細明體,serif'><font size='3'>　　「是，怹講欲揣頭路。」是予叫阿煌的，徛起來講。</font></span></p><p><span style='font-family:新細明體,serif'><font size='3'>　　「阿宗，阿才，伊講是無錢。」</font></span></p><p><span style='font-family:新細明體,serif'><font size='3'>　　「無錢？」講較保守，王先生說明這句：「那最後，退了學，毋是仝款愛交學費？」</font></span></p><p><span style='font-family:新細明體,serif'><font size='3'>　　「彼我就毋知。」</font></span></p><p><span style='font-family:新細明體,serif'><font size='3'>　　「毋知？」無意識，王先生也綴咧閣講一擺這句，心真親像鹿仔仝款跳起來：「好，上課矣！囡仔，來，緊矣！」</font></span></p><p><span style='font-family:新細明體,serif'><font size='3'>　　干焦看著學生搶咧走來走去，一間安靜的教室，雄雄顯出一陣小小的吵鬧。</font></span></p><p><span style='font-family:新細明體,serif'><font size='3'>　　「囡仔，較靜咧！『年月日，季父愈聞汝表之七日，乃能銜哀』<span lang='EN-US'>……</span>」阿乞、阿川、阿枝<span lang='EN-US'>……</span>本來就只有十一二个學生，這馬閣愛脫退三分之一以上；唉！這敢會使－王先生規个心，攏予這若魔神仔的恐怖的狂潮淹過矣，喙雖然也若機械咧教冊；但是，到底咧唸啥？真正連伊家己也欲非常奇怪。</font></span></p><p><span style='font-family:新細明體,serif'><font size='3'>　　「先生<span lang='EN-US'>……</span>」這叫學生也弄甲莫名其妙。</font></span></p><p><span style='font-family:新細明體,serif'><font size='3'>　　「哦－『吾時雖能記憶，亦未起其言之悲也』<span lang='EN-US'>……</span>」王先生才予叫醒過來，唸咧唸咧。但是，袂堪得心內閣為著退學的代誌咧想：退學了三分之一以上，後學期，毋著干焦有六七十箍的收入？而且閣愛欠賒。這，這，閣夠啥物還賒？閣夠維持費呢<span lang='EN-US'>……</span></font></span></p><p><span style='font-family:新細明體,serif'><font size='3'>　　「煞煞去矣，先生！」看著戇神的先生，學生攏假鬼假怪，偷偷咧笑起來。</font></span></p><p><span style='font-family:新細明體,serif'><font size='3'>　　「『啞啞！東亦客也，不可以久<span lang='EN-US'>……</span>』」冊頂的字，雖然印了袂小，但是，已經趖來趖去。</font></span></p><p><span style='font-family:新細明體,serif'><font size='3'>　　「好！真無爽快，就減講一點。」無論如何伊也無心情：「那最後，就下課矣，年後才閣補一節。」</font></span></p><p><span style='font-family:新細明體,serif'><font size='3'>　　「先生！請問<span lang='EN-US'>……</span>」</font></span></p><p><span style='font-family:新細明體,serif'><font size='3'>　　「無，橫直下晡復習。」話雖然安呢講，心頭煞想欲喝一聲：囡仔，再會矣。</font></span></p><p style='text-align:center' align='center'>









</p><p><span style='font-family:新細明體,serif'><font size='3'>　　<span lang='EN-US'>Pin3-pin3-pong3-pong3</span>，一陣屜仔聲亂響；學生攏走了矣。</font></span></p><p><span style='font-family:新細明體,serif'>　　<font size='3'>「喂，看！」一个學生佇行出門時，閣共面創甲若鬼，咧形容伊先生的狀況。</font></span></p><p><span style='font-family:新細明體,serif'><font size='3'>　　「哈，哈，哈！」這陣學生攏看彼个學生，閣斡頭偷看先生，逐家攏笑甲真大聲。</font></span></p><p><span style='font-family:新細明體,serif'><font size='3'>　　「啥物？」王先生見笑轉生氣，面色變歹䆀矣，但是學生也走甲看無影。</font></span></p><p><span style='font-family:新細明體,serif'><font size='3'>　　冷清清，規整厝，就只有一排一排的椅仔佮桌仔，佇咧為這衰弱的學仔，做哀悼的祈禱<span lang='EN-US'>……</span>。</font></span></p><p><span style='font-family:新細明體,serif'><font size='3'>　　「哈！遐爾早，你就轉來矣？」佇遐咧弄孫仔耍的老母，見著囝歇晝煞轉來；真正是快活矣，伊喙笑目笑咧問，一面閣指示坐佇椅頭仔的囡仔：「彼是啥人？乖乖，叫，爸爸，爸買足濟餅轉來矣。」</font></span></p><p><span style='font-family:新細明體,serif'><font size='3'>　　「爸爸！餅，爸！」真歡喜，彼个囡仔攑起尻川，拍著雙手，也叫起來矣。</font></span></p><p><span style='font-family:新細明體,serif'><font size='3'>　　「<span lang='EN-US'>……</span>」佇平常時毋知會予王先生偌爾歡喜？但是這馬，伊煞仝款也毋察；面紅紅，喘氣的款，在伊褪伊的杉。</font></span></p><p><span style='font-family:新細明體,serif'><font size='3'>　　「呀！我勸你性地改較好咧，你就是毋聽；學生教會來就教，若是教袂來，也只好，也只好在伊去矣，無需要逐工受伊受遐呢濟氣。」老母的心，按怎講也是慈愛的；看伊滿面無歡喜，叫是講又閣受了學生的氣，顛倒袂記得伊已經是大人，猶閣當作伊是囡仔仝款按呢安慰。</font></span></p><p><span style='font-family:新細明體,serif'><font size='3'>　　「他媽的！氣<span lang='EN-US'>……</span>」一面無閒擦額頭的汗，連鞭閣歹聲嗽罵：「哼！我無愛閣去教冊矣。」</font></span></p><p><span style='font-family:新細明體,serif'><font size='3'>　　「啥，無愛閣教冊？你講是呢！」目睭睨咧，伊定定金金看後生的面。</font></span></p><p><span style='font-family:新細明體,serif'><font size='3'>　　「是，媽媽！我講無愛閣教冊矣。」真暢，又閣是堅持咧；王先生閣講了這句。</font></span></p><p><span style='font-family:新細明體,serif'><font size='3'>　　「你起痟呢？囝矣！你，你未記得阮一家伙仔<span lang='EN-US'>……</span>」真驚惶，母親的面變白矣。</font></span></p><p><span style='font-family:新細明體,serif'><font size='3'>　　「我會記得，媽媽！我清楚的記得，但是，猶閣有法度呢？學生攏講明欲退學矣。」非常艱苦受氣的王先生，這的時陣，目屎攏咧欲流出來矣。</font></span></p><p><span style='font-family:新細明體,serif'><font size='3'>　　「退學，是呢？是，是為啥物<span lang='EN-US'>……</span>」母親悽慘的聲音顫咧問。</font></span></p><p><span style='font-family:新細明體,serif'><font size='3'>　　「媽媽！這个無情的世間，是袂閣引起我的同情矣。為啥物？唉！敢毋是錢？你想，半年來艱苦佮腹肚枵，無非想欲得到這筆學費來急救－－毋過若共<span lang='EN-US'>in</span>討錢，煞閣講啥物欲退學矣，你講這猶有道理呢？」</font></span></p><p><span style='font-family:新細明體,serif'><font size='3'>　　「天矣！敢講予教了半年的書，猶無應該共伊收錢呢？天矣！這年頭真正是歹矣！」</font></span></p><p><span style='font-family:新細明體,serif'><font size='3'>　　佇緊張的空氣當中，紲落來是一陣安靜。</font></span></p><p><span style='font-family:新細明體,serif'><font size='3'>　　點一支薰，王先生倒佇椅仔頂直直欶，一喙一喙的薰煙，沉重的佇頭頂飄來飄去，漸漸又佇陰暗的厝角消失矣。</font></span></p><p><span style='font-family:新細明體,serif'><font size='3'>　　「八箍錢一年，無，閣愛等到半年才予伊收一擺。」伊想著早起發生的代誌。親像一般老爸阿兄無法度了解一个散教師的犒將；感覺「孔子飯」閣袂食得矣，一工無到六仙錢的收入，扣掉一筆食飯錢，毋就比一个小夥計好無偌濟？唉！一切希望，看起來也只有共飄散的薰煙仝款，漸漸對陰暗的所在消失去矣。</font></span></p><p><span style='font-family:新細明體,serif'><font size='3'>　　「全部攏欲退學矣呢？」某也對灶跤走出來。拄才王先生佮伊母親的對話，伊早就聽到矣，所以伊一入來，馬上就按呢問。</font></span></p><p><span style='font-family:新細明體,serif'><font size='3'>　　「無，差不多七八个。」</font></span></p><p><span style='font-family:新細明體,serif'><font size='3'>　　「哪按呢毋是猶會使開學？」某的口氣，拄聽到時，若真刻薄款。</font></span></p><p><span style='font-family:新細明體,serif'><font size='3'>　　「一工趁無四仙錢，創啥？開學。」規腹肚火，拄無所在發，聽著某的意見，愈小可無爽快。</font></span></p><p><span style='font-family:新細明體,serif'><font size='3'>　　「唔，雖然，王！你也捌考慮過阮兜的家境呢？一種刻薄的對待，雖然是叫人歹忍，但是，假使你後半年閣閒佇厝，哪按呢，阮一家五六个人的生活，又閣欲按怎？」講較保守，某閣講到生活的問題：「債務、利息，先莫管，米店、藥漢店、菜架子的數，老是賒欠，毋捌去清還過一箍、八仙；你想，以後猶好意思去提貨呢？若無，毋就愛活活枵死呢？」</font></span></p><p><span style='font-family:新細明體,serif'><font size='3'>　　毋是呢？王先生的心又是若鉛仝款沉重。伊失望，伊驚惶，這个生活重大的威脅，予伊毋知欲按怎做才好：二百偌箍的債務，一百左右的貨數；若是真正閣無頭路時，當時才會使還數？若毋還，佗位來的利？佗位賒提貨物？猶有，以後的日常生活，囝的零星錢佮餅，又閣欲按怎想辦法？這，這，偌為難矣<span lang='EN-US'>……</span>一陣陣的無歡喜，又是滿滿是，生滿刺仔的前途，閣染上一層深深的殕色。</font></span></p><p><span style='font-family:新細明體,serif'><font size='3'>　　「你想，王，按怎呢？」看著翁定定無講話咧想，某又閣咧問矣。毋過，口氣煞比較溫柔矣。</font></span></p><p><span style='font-family:新細明體,serif'><font size='3'>　　「無！我閣愛使賣文章趁錢。」無精神，王先生無法度只好硬講這句話。</font></span></p><p><span style='font-family:新細明體,serif'><font size='3'>　　「賣文章趁錢？哈！你又閣咧眠夢矣，兩月日賰十箍錢，就干焦算予你家己食薰也食了矣，閣講維持啥物厝內的錢？」</font></span></p><p><span style='font-family:新細明體,serif'><font size='3'>　　「呀<span lang='EN-US'>……</span>」無路通行，面一陣紅色，王先生也閣無話矣。</font></span></p><p>









</p><p><span style='font-family:新細明體,serif'><font size='3'>　　伊徛起來，頭犁犁無精神行來行去，一時仔看安靜徛咧，老閣憂愁的母親，一時仔看為著生活堅持咧暢的某；有時閣偷看一時袂行袂說的囡仔，一切攏只有充滿悲哀、失望、痛苦，就若世界滅亡咧欲到的款；王先生的心破碎矣。</font></span></p><p style='text-align:center' align='center'><b><span style='font-family:新細明體,serif'><font size='6'>嫁娶等事</font></span></b></p><p><b><span style='font-family:新細明體,serif'>　　</span></b><font size='3'><span style='font-family:新細明體,serif'>明春咧欲二十四歲矣，差不多嘛愛成家矣。但是這話一到台灣，就毋是講差不多就會當，雙親已經是真不安，只要揣到空隙，就會試看覓勸你成親。只要一到二十四，便是如此。</span></font></p><p><font size='3'><span style='font-family:新細明體,serif'>　　實在是予人驚惶的講法，講到這件代誌，小生也有經驗。所以朋友</span><span lang='EN-US'>Y</span><span style='font-family:新細明體,serif'>君，也咧為這事傷腦筋走來欲求幫忙，見到這時，心中難免發出不可思議的喝聲。</span></font></p><p><font size='3'><span style='font-family:新細明體,serif'>　　拄轉來台灣的人，真濟抱著大陸的作風，就是受東京影響，對期待已久，試看覓勸婚的雙親，看起來更加固執</span><span style='font-family:新細明體,serif'>、</span><span style='font-family:新細明體,serif'>毋肯簡單屈服的氣勢。原因是抱持應該討厭聘金主義的想法。攏是舉出一寡無生活能力，抑是青春無價的道理，更加回絕。</span></font></p><p><font size='3'><span style='font-family:新細明體,serif'>　　毋過干焦只提遮的理由，也早已經予各位前輩用了了。所以，頭仔的抵抗意識也毋知消失佇佗位，最後無法度抵抗，特別脆弱，猶是塌落當中。</span></font></p><p><font size='3'><span style='font-family:新細明體,serif'>　　實在是予人驚惶的講法，講到這件代誌，小生也有經驗。所以對一直想欲努力抵抗的</span><span lang='EN-US'>Y</span><span style='font-family:新細明體,serif'>君這擺的塌落，有佮伊仝款的感受，干焦會使現出無限感慨，講</span><span style='font-family:新細明體,serif'>「敵袂過雙親，按怎講父母猶是較強勢的一爿嘛」。</span></font></p><p><font size='3'><span style='font-family:新細明體,serif'>　　所謂的媒人婆這種職業專家，到這馬猶咧頭毛插紅春仔花，穿黑褲，有一雙真小、而且罕見的縛跤，</span><span style='font-family:新細明體,serif'>毋管按怎無方便行，猶是行入了近代化的客廳。雖然看起來若庄</span><span style='font-family:新細明體,serif'>跤來的老阿婆款，到底猶是上厲害、真濟辦法的人物。這擺</span><span lang='EN-US'>Y</span><span style='font-family:新細明體,serif'>君的候補人是對高等女學校畢業生，若是有才華款，特別對庄</span><span style='font-family:新細明體,serif'>跤揣來的才女。伊的阿祖有「文魁」的金招牌，而且來歷正統，是媒人婆最近才揣來的。</span></font></p><p><span style='font-family:新細明體,serif'><font size='3'>　　這个媒人婆人叫伊阿富姑，佇大陸也叫富小姐，佇所謂十二萬人口的都市，按呢稱呼是真普遍。</font></span></p><p><font size='3'><span style='font-family:新細明體,serif'>　　所謂嫁娶。是四个到六个人包括新郎在內，同坐汽車抑是花轎到新娘厝內迎親。但是這項任務佇這時，若是予舞</span><span style='font-family:新細明體,serif'>毋著，放捒知己朋友，坐租來的計程車，揣了市議員等等的名人進行所謂的文化結婚，佇街仔頂真威風慢慢仔踅。</span></font></p><p><font size='3'><span style='font-family:新細明體,serif'>　　實在是予人驚惶的講法，講到這件代誌，小生也有經驗。我也有滿足老大人虛華心閣予人呵咾的經驗。</span></font></p><p><font size='3'><span style='font-family:新細明體,serif'>　　</span><span lang='EN-US'>Y</span><span style='font-family:新細明體,serif'>君真正是佮仝款，毋是豬仔。至少堅持共嫁娶這件代誌交予知己朋友，六</span><span style='font-family:新細明體,serif'>个人佇好日子的透早，按照代先節約能源的宗旨，揣牽車，趕去車站。</span><span lang='EN-US'>Y</span><span style='font-family:新細明體,serif'>君是穿禮服配帽仔，其他的人是：三</span><span style='font-family:新細明體,serif'>个人穿國民服，一个穿防衛團服，一个人穿西服。佇非常時期之下，並無拍壞名聲。</span></font></p><p><span style='font-family:新細明體,serif'><font size='3'>　　一陣人攏雙手空空，只有一个穿西服的人手提皮箱。皮箱內，囥牛皮紙包的花束、彩帶，閣有結佇花轎頂面的紅綵等等的物件。所有佮對方的接接順序，萬項代誌攏予這个老人來辦。</font></span></p><p><span style='font-family:新細明體,serif'><font size='3'>　　佇招待的宴會了後，預備來做謝禮用的紅包，會使看到紅包紙的一角出現佇老人身上。到底是十二箍、猶是十六箍，抑是二十四，抑是拚命傱到一百二十箍。</font></span></p><p><span style='font-family:新細明體,serif'><font size='3'>　　橫直這件代誌按怎凊彩按怎攏好，全部委託這位幫忙嫁娶的老人。這時小可有遊山玩水的氣氛，看看窗仔外口的景色，而且看到婚禮結束了後，佇回鄉路途中的新娘，穿白色新娘衫配紅靴，掛著大珍珠耳鉤。這擺是我頭一擺坐二等車。</font></span></p><p><span style='font-family:新細明體,serif'><font size='3'>　　大概上，所謂近代的嫁娶，算起來比較早好真濟矣。聽講閣愛使加看幾擺新娘的好處。為啥物欲強調近代—因為有不得不說明的理由。</font></span></p><p><span style='font-family:新細明體,serif'><font size='3'>　　並毋是古早的講法，三十偌歲的人無的確閣閣有記憶，較譀一寡的講法，也實在是予人無法度承，恐怖的風俗捌流行過。</font></span></p><p><span style='font-family:新細明體,serif'><font size='3'>　　親像穿絹製的長衫，化妝美麗的嫁娶，準備到新娘厝迎親。佇花轎中囥敢但山仝款的炮仔。無偌久欲接近新娘厝時，象徵好彩頭的炮仔就嗶哩叭啦響。算到而且囥落來的花轎。就佇欲落轎準備嫁娶時，一陣囡仔走過來，對轎中的炮仔揣來揣去。全部攏搬走矣，厝內查某囝欲予人娶走，顛倒放炮仔慶祝，這是偌爾殘忍的代誌！予人同情閣憤怒，但是這已經變成一種風俗。毋過，若是真熟的嫁娶，早知影會按呢，就會特別共炮仔藏起來；等娶新娘轉後頭厝時，才共炮仔嗶哩啪啦放，響一个好彩頭。所以如何？囡仔的手內，毋是提炮仔就是一堆香衝過來，佇咧喝小心、會燒到的時，一个長衫就按呢予燒起來，就是按呢。</font></span></p><p><span style='font-family:新細明體,serif'><font size='3'>　　總講一句，嫁娶這个任務是好事一件，煞也有真濟麻煩。特別佇三貂地方的吳姓，水尾地方的許姓，有所謂「三貂吳、水尾許」的稱呼。這種燒嫁娶是予看做上勇敢，也是非常恐怖的一種嫁娶方式。</font></span></p><p><font size='3'><span style='font-family:新細明體,serif'>　　佇轉去的路中，那想遮古早的代誌，那佇開滿茉莉花、含笑花、山茶花和白色茶花的</span><span style='font-family:新細明體,serif'>庄</span><span style='font-family:新細明體,serif'>跤路上，疲勞無力咧行。講到庄跤的花轎，只有新郎新娘用的兩台，佇轎頂掛紅綵，當看到這个紅色代表的喜事時。佇河邊向天頂翹起整排大尻川，佇咧洗衫的查某人，就全部做伙共尻川囥落來看花轎走。</span></font></p><p><span style='font-family:新細明體,serif'><font size='3'>　　彼日並無傷大的過失，若講失敗也只有一事。是佇坐轎的時陣，恐驚也是頭一擺經驗，新郎毋知欲用啥物方式入去轎內，閣加上當時歡喜的狀態，就若坐計程車仝款輕輕一跤踏入去轎內。結果，轎頂閣低，轎仔的小門口全部予禮服的尾溜占滿，無法度轉身，予看熱鬧的觀眾見到尻川的新郎，閣較表現驚惶，佇轎中暫時無法度振動。只有這件代誌，驚惶一時仔。</font></span></p><p style='text-align:center'>









</p><p><span style='font-family:新細明體,serif'><font size='3'>　　坐轎時，先佇轎仔外面向正爿閣退後入去，予尻川先入去轎就是按呢的理由。這種祕訣，這馬的少年人攏是生手。</font></span></p></div></td></tr></tbody></table></div></div><br /><small>Updated on <abbr class="updated" title="2014-06-09T14:23:00.880Z">&#20845;&#26376; 9, 2014</abbr> by <span class="author"><span class="vcard"><a class="fn" href="mailto:catxxoo@gmail.com">&#37165;&#23159;&#21243;</a></span></span> (<a href="../history.html">Version <span class="sites:revision">14</span></a>)</small><br /></div></div></body></html>