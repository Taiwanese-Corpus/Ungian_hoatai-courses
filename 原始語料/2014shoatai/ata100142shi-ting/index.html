<html><head><title>ATA100142&#35433;&#23159;</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../ata100122wen-xiu/index.html">1-ATA100122&#25991;&#29703;</a></small></td></tr><tr><td><small><a href="../ata100121yu-jun/index.html">2-ATA100121&#26161;&#21531;</a></small></td></tr><tr><td><small><a href="../home/index.html">2014 Spring &#33775;&#21488;&#35486;&#25991;&#23565;&#35695;</a></small></td></tr><tr><td><small><a href="../ata100137xiao-qing/index.html">3-ATA100137&#34157;&#26228;</a></small></td></tr><tr><td><small><a href="../qiong-yi-de-bi-ye-zuo-pin/index.html">4-&#29898;&#35516;&#30340;&#30050;&#26989;&#20316;&#21697;</a></small></td></tr><tr><td><small><a href="../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../ata099132ji-an/index.html">ATA099132&#31287;&#23433;</a></small></td></tr><tr><td><small><a href="../ata099142pei-jia/index.html">ATA099142&#27803;&#22025;</a></small></td></tr><tr><td><small><a href="../ata099186fu-lian/index.html">ATA099186&#39333;&#34030;</a></small></td></tr><tr><td><small><a href="../ata100108jia-fang/index.html">ATA100108&#20339;&#33459;</a></small></td></tr><tr><td><small><a href="../ata100117yi-ting/index.html">ATA100117&#34191;&#23159;</a></small></td></tr><tr><td><small><a href="../ata100133yi-ru/index.html">ATA100133&#27449;&#33593;</a></small></td></tr><tr><td><small><a href="../ata100137xiao-qing-1/index.html">ATA100137&#34157;&#26228;</a></small></td></tr><tr><td><small><a href="../ata100139si-ying/index.html">ATA100139&#24605;&#31310;</a></small></td></tr><tr><td><small>ATA100142&#35433;&#23159;</small></td></tr><tr><td><small><a href="../ata100143ting-yun/index.html">ATA100143&#23159;&#21243;</a></small></td></tr><tr><td><small><a href="../ata100144ya-han/index.html">ATA100144&#38597;&#28085;</a></small></td></tr><tr><td><small><a href="../ata100145yu-xin/index.html">ATA100145&#37434;&#27427;</a></small></td></tr><tr><td><small><a href="../ata100147guan-zhong/index.html">ATA100147&#20896;&#20013;</a></small></td></tr><tr><td><small><a href="../ata100149pei-qi/index.html">ATA100149&#29678;&#32186;</a></small></td></tr><tr><td><small><a href="../ata100151jia-rong/index.html">ATA100151&#20339;&#23481;</a></small></td></tr><tr><td><small><a href="../ata100152qiong-yi/index.html">ATA100152&#29898;&#35516;</a></small></td></tr><tr><td><small><a href="../potsdam-ke-zhang/index.html">Potsdam&#31185;&#38263;</a></small></td></tr><tr><td><small><a href="../p189-p200/index.html">p189-p200</a></small></td></tr><tr><td><small><a href="../hei-shui-gou282-290/index.html">&#40657;&#27700;&#28317;282-290</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2014shoatai/6757734264859051726"><h3><span class="entry-title">ATA100142&#35433;&#23159;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><div style='text-align:center'><span style='background-color:transparent;line-height:1.5;font-size:10pt'>&lt;決裂></span></div><div style='text-align:left'><span style='background-color:transparent;line-height:1.5;font-size:10pt'>P.53</span></div><div style='text-align:left'>　　拄才是將厝內搜過了後的無到十五分鐘，厝內底的物件抑是亂操操，親像秋天郊外的樹葉，東一堆，西一堆，四界攏是。</div><div style='text-align:left'><br/></div><div style='text-align:left'>　　「哼!看你做的好代誌，將咱一家伙仔忝甲欲死，半個月一個月著愛鬧一擺……」朱榮的某湘雲，用怨嘆的面色，一支喙一直講，嘛毋肯共伊的翁鬥整理一下。</div><div style='text-align:left'><br/></div><div style='text-align:left'>　　「你哪會逐擺攏想欲反對我咧?」佇咧整理垃圾物件的朱榮，嘛是規腹肚火，向伊的某反問。</div><div style='text-align:left'><br/></div><div style='text-align:left'>　　「啥物?反對你?是啦，我反對你，請問，這款年頭，你透早嘛運動，暗時嘛運動，到底有得到啥物?錢一个嘛無趁得，若不是我佇咧維持這个家，唉!人講嫁翁靠翁，哪會知影我……」大有一失足成千古恨的感慨，伊的某講講，閣是幾聲怨嘆。</div><div style='text-align:left'><br/></div><div style='text-align:left'>P.54</div><div style='text-align:left'>　　「你是叫我去佗位趁錢?這款年頭，而且官廳閣是一直阻擋……」</div><div style='text-align:left'><br/></div><div style='text-align:left'>　　「佗位?你對東京轉來彼當時，毋是閣有足濟人欲請你?你若是甘願修善，這馬毋是已經是市政府的一个祕書啊?閣驚無錢通趁，一個月至少四十箍，猶毋過誰叫你閣去鱸饅組合?」湘雲愈想愈受氣：「唉!叫人人不應，鬼搝就走，明明是冤仇鬼綴著。」</div><div style='text-align:left'><br/></div><div style='text-align:left'>　　「<font color='#ff0000'>敢</font>講去農民組合就毋好?」朱榮冷冷的笑了後，閣是按呢反問。</div><div style='text-align:left'><br/></div><div style='text-align:left'>　　「哼哼，好啊，恁鱸<font color='#ff0000'>鰻</font>黨，<font color='#ff0000'>啥人</font><font color='#0000ff'>毋是做的好代誌</font>?」伊的某嘛仝款冷冷的笑，閣向亂操操的物件佮無閒的翁眼一下。</div><div style='text-align:left'><br/></div><div style='text-align:left'>　　「彼是當然，為著予人壓迫的農工大眾來出力，毋是應該的呢?」整理煞一寡，閣是一寡，朱榮有淡薄仔忝。</div><div style='text-align:left'><br/></div><div style='text-align:left'>　　「農工是農工的代誌，<font color='#ff0000'>共</font>你有啥物關係?」</div><div style='text-align:left'><br/></div><div style='text-align:left'>　　「仝一个處境的人疼佮癢是相關的。」朱榮的口氣真正有淡薄仔認真。</div><div style='text-align:left'><br/></div><div style='text-align:left'>　　「看著鬼!」伊的某親像掠著空縫仝款按呢講：「我請問你，到底你捌得到啥物好處?」</div><div style='text-align:left'><br/></div><div style='text-align:left'>　　「好處?農工得到的好處，就是我的好處矣，閣欲算我家己的創啥?」</div><div style='text-align:left'><br/></div><div style='text-align:left'>P.55</div><div style='text-align:left'>　　「哼!好處，<font color='#0000ff'>彼毋是搜</font>?予人拍佮坐監，就是你得到的好處矣。」頕頭，伊的某恥笑伊講：「你講你無愛管你家己，敢講你連我攏無愛管矣?」</div><div style='text-align:left'><br/></div><div style='text-align:left'>　　「你?」閣感覺伊的某傷過幼稚，<font color='#ff0000'>像</font>伊的某看去，然後笑矣：「只要你佮我做伙，當然是有相關的……」</div><div style='text-align:left'>　　「嘖!<font color='#ff0000'>誰</font>想欲佮恁鱸<font color='#ff0000'>饅</font>做伙?」某無愛等伊講煞，就拍斷伊的話，閣假做呸痰的模樣，表示無佮意。</div><div style='text-align:left'><br/></div><div style='text-align:left'>　　「彼嘛只有予你去矣。」朱榮那將幾本冊疊做伙，那偷看伊的某。</div><div style='text-align:left'><br/></div><div style='text-align:left'>　　「予我!」某煞愈吵愈想欲吵。兩支手共面掩起來，啼啼哭哭起來：「一開始足愛，最後放捒，你的用心……」</div><div style='text-align:left'><br/></div><div style='text-align:left'>　　「我愛你的心，從來就毋捌改變?嘛是因為你逐項代誌就愛烏白反對，這予我真不滿。」看著某哭的款，朱榮的心，有淡薄仔疼惜。</div><div style='text-align:left'><br/></div><div style='text-align:left'>　　「反對你?敢講叫你趁錢無應該?叫你䆀佮亂黨去烏白來無應該?」某真正經，對伊講道理：「你摸著你的良心問看覓，結婚彼當時你的熱情佮專一的愛情，這馬去佗位矣?」</div><div style='text-align:left'><br/></div><div style='text-align:left'>　　假使朱榮是有心欲將佮某的情史檢討一下，應該愛有後悔的誠意，去某的面頭前哀求伊的原諒，猶毋過伊無，為著比這閣較有意義、閣較偉大的XX工課，伊無按呢</div><div style='text-align:left'>清閒的心神佮時間。</div><div style='text-align:left'><br/></div><div style='text-align:left'>P.56</div><div style='text-align:left'>　　「按呢，你就叫我做家庭的奴隸，某囝的俘虜?抑是，你就想欲用這<font color='#0000ff'>逼我共人間愛放棄</font>?你較理解一點，一个人是袂當只為著異性愛來生存，親像彼戀愛至上主義，佇較早的時陣可能真通行，<font color='#ff0000'>說</font>正經的，我當時嘛是按呢想，猶毋過，彼是毋<font color='#ff0000'>對</font>的，這馬，彼可能<font color='#ff0000'>毋</font>夠矣。因為除了這，閣有較偉大的XX工課，等待阮去共伊完成。」真歡喜的，朱榮向伊的某演說起來矣。</div><div style='text-align:left'><br/></div><div style='text-align:left'>　　「放屁!虧你生做一个查埔囝，連一个某攏飼袂活。」一切攏是為著煩惱的對象，某竟然變成刺查某。</div><div style='text-align:left'><br/></div><div style='text-align:left'>　　「是，我是只有XX觀念，無啥物家庭毋家庭，某毋某，若是你想欲享受，就請你到資本家的面頭前去做古董!」朱榮真受氣的按呢講矣。</div><div style='text-align:left'><br/></div><div style='text-align:left'>　　「好!我嘛無愛共你講矣!我欲問你到底咧拍算啥物?」某閣共話題搝轉來。</div><div style='text-align:left'><br/></div><div style='text-align:left'>　　「拍啥物算？」無聊的相罵，朱榮感覺真討厭：「你欲叫我按怎?」</div><div style='text-align:left'><br/></div><div style='text-align:left'>　　「你看，恁的亂黨，有幾个毋是後悔矣?寶宗、志明，毋是攏已經規矩咧做正途矣?攏是仝款的世界，烏白來是無好處的，<font color='#ff0000'>誰</font>攏歡喜脫離關係，干焦<span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:15px;line-height:1.5;background-color:rgb(238,238,238)'>賰</span><span style='background-color:transparent;font-size:10pt;line-height:1.5'>你抑是按呢放蕩，欲共我驚死。」</span></div><div style='text-align:left'><span style='background-color:transparent;font-size:10pt;line-height:1.5'>　　「正途，這馬做的，你講毋是?無論按怎，我總是無可能一工離開，寶宗、志明甘願按呢做，做伊去，猶毋過，<font color='#0000ff'>我煞有我的人格佇</font>。」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>P.57</span></div><div style='text-align:left'><span style='background-color:transparent;font-size:10pt;line-height:1.5'>　　「人格!好……」看看無論按怎苦勸，攏無法度挽回翁婿堅定的意志，湘雲更加著急矣。</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「好……」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　朱榮那去農民組合彼條路行咧，那想拄才<font color='#ff0000'>共</font>某冤家的情形，就感覺真受氣佮傷心，伊感覺<font color='#ff0000'>共</font>一个沒理解的查某結婚，比夯枷閣較艱苦，確實是有淡薄仔討厭。這，予伊後悔這件婚事的結合 ：</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「你寫的批，<font color='#ff0000'>不</font>是講十一日到厝?那會延遲一禮拜?」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「是，猶毋過，因為警察署長的好意，上岸了後，就去食好料的矣。」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「啥物?無理由的，伊那會凊彩共人拘留矣?」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「彼有啥物罕得……」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「全國XXX事件，為啥物你嘛予人檢舉矣?」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「嘛是因為我是社會科學研究員按呢爾爾。」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「按怎?你嘛綴人加入彼創啥?哈!這馬總算共伊拍生驚矣。」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「有啥物要緊咧?」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>P.58</span></div><div style='text-align:left'><span style='background-color:transparent;font-size:10pt;line-height:1.5'>　　「毋但惹麻煩，閣會拍歹名聲，這毋是講耍笑的。」</span></div><div style='text-align:left'><span style='background-color:transparent;font-size:10pt;line-height:1.5'>　　</span></div><div style='text-align:left'><span style='background-color:transparent;font-size:10pt;line-height:1.5'>　　「名聲!彼只是XXXX提來騙人的話，你當時嘛學這个啊?哈哈!」</span></div><div style='text-align:left'><br/></div><div style='text-align:left'>　　「聽講你這擺無閣轉去上課矣。」</div><div style='text-align:left'><br/></div><div style='text-align:left'>　　「真的，橫直是一寡資本主義的念經，我嘛感覺真煩只好按呢矣。」</div><div style='text-align:left'><br/></div><div style='text-align:left'>　　「為著咱二个……，親愛的，幸福的日子，<font color='#ff0000'>不</font>就佇眼前矣?」</div><div style='text-align:left'><br/></div><div style='text-align:left'>　　「毋是，抑是為著收著一个朋友的批……」</div><div style='text-align:left'><br/></div><div style='text-align:left'>　　「批?」</div><div style='text-align:left'><br/></div><div style='text-align:left'>　　「是，彼是農民組合的同志寄予我的。」</div><div style='text-align:left'><br/></div><div style='text-align:left'>　　「欲按怎?」</div><div style='text-align:left'><br/></div><div style='text-align:left'>　　「伊講自各地小作爭議發生，鬥士連續坐監，何況新竹事件、台南事件的連續發生，連朋友團體的XX，嘛無<font color='#ff0000'>剩</font>幾个鬥士，所以愛我轉來鬥相共工課。」</div><div style='text-align:left'><br/></div><div style='text-align:left'>　　「按呢?這種破壞家庭幸福、夫婦愛情的擾亂，你嘛答應伊?」</div><div style='text-align:left'><br/></div><div style='text-align:left'>P.59</div><div style='text-align:left'>　　彼是對東京轉來的第二工<font color='#ff0000'>按</font>時的代誌，是兩个人私底下見面的會談。朱榮重新回想一下，煞無法度怨嘆起來，伊感覺犯錯矣，彼當時為啥物無想欲佮伊相諍落去，無著是驚傷伊的感情?少年的時陣，去予外表的美麗迷惑，這馬毋是仝款愛解除矣?當時為啥物愛<font color='#ff0000'>譀</font>一个意志袂合的人結婚?愛，是，就為著愛，猶毋過，狂人式的愛，毋就是一條索仔?愈愛愈絚，偌麻煩!規工就只有:情話、溫存、相唚、相攬，這就是叫人學漢武帝老死佇溫柔鄉內底。猶毋過，千千萬萬的予XXXX的怨嘆!閣會使予你睏甲真長?毋是，這是XX主義的癩ko物件。</div><div style='text-align:left'><br/></div><div style='text-align:left'>　　「唉!無理解的舊家庭，將我趕走，這馬竟然連一个受過教育訓練的新時代女子的夢，嘛反對我。」伊確實有淡薄仔失望矣:「四界攏是XX主義的勢力，這勢力摻佇每一个人的血液內底，偌恐怖!毋過，一个社會運動家是無法度顧啥物家庭、某囝，就規氣放棄吧!戇呆的虛榮的女子，最後嘛只有予我一个對頭。」</div><div style='text-align:left'><br/></div><div style='text-align:left'>　　二十外分鐘了後，朱榮已經坐佇農民組合的事務所內底，佮一寡予人抾<font color='#ff0000'>剩</font>的同志，講起今仔日所發生的代誌。</div><div style='text-align:left'><br/></div><div style='text-align:left'>　　「總共搜幾處?」一个身軀矮肥，目睭細目眉粗的同志，一面食薰，一面斡去坐佇倒爿彼个同志共伊問:「旺!你的厝內，捌有予人搜過的光榮?」</div><div style='text-align:left'>　　</div><div style='text-align:left'>　　「那有會當僥倖的福氣?」彼个予人叫做旺的<font color='#0000ff'>躼較跤仔</font>回答。</div><div style='text-align:left'><br/></div><div style='text-align:left'>　　「大概有八九家?」<font color='#0000ff'>吸</font>一口薰了後，彼个矮肥的人閣問。</div><div style='text-align:left'><br/></div><div style='text-align:left'>　　「驚毋但按呢?」抑是坐佇另外一爿彼个同志講，伊彼个濃眉大眼，親像有幾分緊張神色:「各位敢有予人搜出啥物?」</div><div style='text-align:left'><br/></div><div style='text-align:left'>P.60</div><div style='text-align:left'>　　「彼有啥物咧?」五六个人仝時按呢講。</div><div style='text-align:left'>　　</div><div style='text-align:left'>　　「只不過是照慣例的一套老齣頭爾爾，真正有啥物<font color='#ff0000'>不</font>妥當的所在?」</div><div style='text-align:left'><br/></div><div style='text-align:left'>　　「我遐閣是予掠去三五本社會科的冊。」朱榮閣補這句:「組合咧?老嚴!」</div><div style='text-align:left'><br/></div><div style='text-align:left'><span style='background-color:transparent;line-height:1.5;font-size:10pt'>　　「幾張宣言爾爾，嘛只有一本記錄。」坐佇邊仔的彼个老嚴講。</span></div><div style='text-align:left'><span style='background-color:transparent;line-height:1.5;font-size:10pt'><br/></span></div><div style='text-align:left'><span style='background-color:transparent;line-height:1.5;font-size:10pt'>　　會談一時仔停止，因為這時閣有一位女同志入來，是一位轟轟烈烈毋過閣袂失去伊女性魅力的女子，身軀短短，目睭佮目眉紲真秀氣，伊的面看起來紅牙</span><span style='background-color:transparent;font-size:10pt;line-height:1.5'>紅牙。</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「老陳、老曾，恁看起來按怎，敢會起訴?」揀一个位坐了後，伊按呢問。</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「我想，應該袂!」矮短無思考了後按呢講，彼時閣是一喙的青薰向對面吐出來。</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「袂?肥豬!你想in敢會甘願放手?」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「你是一點仔犯罪的<font color='#ff0000'>正聚</font>攏無?」</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「哼!這年頭，老周，毋是嘛無犯罪的證據?結果按怎，嘛是予人關三個月?」老嚴講一个例。</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「這馬老曾等，可能嘛是<font color='#ff0000'>吃</font>仝款的虧!」朱榮紲是按呢臆。</span></div><div style='text-align:left'><span style='background-color:transparent;font-size:10pt;line-height:1.5'><br/></span></div><div style='text-align:left'><span style='background-color:transparent;font-size:10pt;line-height:1.5'>　　「我嘛是按呢掛心。」表示無仝的是彼个女同志。</span></div><div style='text-align:left'><br/></div><div style='text-align:left'>P.61</div><div style='text-align:left'> 　　紲落去，閣是一寡人對這个事件的感想，佮猜想的對話，佮本事件最後欲按怎收拾的討論。</div><div style='text-align:left'><br/></div><div style='text-align:left'>　　「咱預定的演講會，暗時欲開無?」一睏仔了後，旺雄雄提出這个問題。</div><div style='text-align:left'><br/></div><div style='text-align:left'>　　「會開。」朱榮、老嚴佮彼个女同志按呢主張。</div><div style='text-align:left'><br/></div><div style='text-align:left'>　　「抑是莫開較好，我想。」大箍仝款按呢無勇氣。</div><div style='text-align:left'><br/></div><div style='text-align:left'>　　「這是袂使預定的代誌，無論按怎，攏是愛進行的。」坐佇邊仔彼个老嚴，若認真的說。</div><div style='text-align:left'><br/></div><div style='text-align:left'>　　「開是當然愛開的，猶毋過，律師咧?」旺按呢考慮，閣是看一巡同志，親像期待有人會使解決這个困難的問題。</div><div style='text-align:left'><br/></div><div style='text-align:left'>　　「毋但無律師，其實，佇發生這款代誌的這馬，抑是細膩一點仔較好。」假做真認真，大箍目睭眵眵的講。</div><div style='text-align:left'><br/></div><div style='text-align:left'>　　「肥豬，像你這款的人，一世人會使做出啥物咧?敢講掠三四个人，搜了十幾間厝，就遮爾大驚小怪，卑賤的豬……」是老嚴講的，彼時，就因為真受氣，彼大目睭，擘甲金金。</div><div style='text-align:left'><br/></div><div style='text-align:left'>　　「豬?哼，恁欲創啥，做恁去，我是無贊成。」見笑轉受氣，大箍嘛受氣矣。</div><div style='text-align:left'><br/></div><div style='text-align:left'>P.62</div><div style='text-align:left'>　　「這个世間上總是有反對的人。」拄才才予某反對的朱榮，閣真受氣的，徛起來講:「好!伊李大箍無贊成，予伊去!橫直無伊嘛袂按怎，咱是欲做的。」</div><div style='text-align:left'><br/></div><div style='text-align:left'>　　「到這个地步紲勼跤，猶是轉去覕佇房間內好。」老嚴嘛徛起來，向大箍眼一下，面色已經有淡薄仔激動。</div><div style='text-align:left'><br/></div><div style='text-align:left'>　　「覕!覕你老母……!」踏著跤，坦攲頭，大箍嘛無愛讓步。</div><div style='text-align:left'><br/></div><div style='text-align:left'>　　「莫吵矣!冤家是無效的，抑是講正經代誌要緊。」看範勢毋著，旺趕緊出來和解:「逐家攏是同志，莫鬧!大箍李，按怎?」</div><div style='text-align:left'><br/></div><div style='text-align:left'>　　「無，我無!」大箍無神的講。</div><div style='text-align:left'><br/></div><div style='text-align:left'>　　「講正經代誌啦!」其他的同志嘛按呢苦勸。</div><div style='text-align:left'><br/></div><div style='text-align:left'>　　經過三十分鐘的商量，演講會的代誌總算大概決定矣。除了李大箍以外，逐家攏贊成，整理會場的整理會場，宣傳的宣傳，攏分頭去進行矣，律師一層，嘛就是由朱榮承擔向XX聯絡。</div><div style='text-align:left'><br/></div><div style='text-align:left'>　　大概是因為彼暗的演講會，結束的時陣，予XX矣，朱榮就連續幾工攏倒佇厝內毋出門，這已經予湘雲踅踅唸幾若工矣，一寡同志，佮伊商量一寡代誌。毋是，抑是彼个女同志鑿目，伊有時陣嘛會一个人去朱榮的房間，佮伊講了真長的話，這更加予某的心，更加受氣。</div><div style='text-align:left'><br/></div><div style='text-align:left'>P.63</div><div style='text-align:left'>　　「彼是啥物賤人，比狐狸精閣較厲害，人破病矣，抑是逐工來厝裡膏膏纏，妓女攏無伊遮爾袂見笑。」私底下，某已經毋知影罵偌濟擺，猶毋過，彼个女同志來的時，湘雲紲一直監視伊，一步嘛毋肯放輕鬆，對in按呢土直、坦白的態度，雖<span style='background-color:rgb(255,255,255)'>然無佮意，煞毋捌揣</span>出啥物龜跤。只有這點，就是翁婿逐擺攏叫伊去做別項代誌，有時陣叫伊煮茶，有時叫伊做這、做彼，這叫伊不得不懷疑，伊掠算講in想欲互相做瘦氣，抑是想欲談戀愛，若無，為啥物房間內<font color='#0000ff'>常常</font>攏有歡喜的笑聲傳出來?</div><div style='text-align:left'><br/></div><div style='text-align:left'>　　「你的夫人無放你走諾?」</div><div style='text-align:left'><br/></div><div style='text-align:left'>　　「毋是，笑話……」</div><div style='text-align:left'>　　</div><div style='text-align:left'>　　這是彼女同志欲走的時，恥笑<font color='#9900ff'>的</font>向朱榮講。某雖然毋知影in咧講啥，猶毋過就干焦這兩句話，已經予伊吞忍真久的火氣，雄雄夯起來矣，嘛等袂赴彼女同志行遠，毋是，抑是某刁工的，就大聲的問罪矣。</div><div style='text-align:left'><br/></div><div style='text-align:left'>　　「足親密，攏倒佇眠床頂矣，抑是一下仔攏分袂開，哼!無放你走，<font color='#ff0000'>誰</font>咧共你留咧?」某足激動的一支喙一直唸。</div><div style='text-align:left'><br/></div><div style='text-align:left'>　　「啥物?」某這雄雄的問題，予朱榮反應袂過來。</div><div style='text-align:left'><br/></div><div style='text-align:left'>P.64</div><div style='text-align:left'>　　「啥物!你掠算講我毋知影?哼!你何苦按<font color='#073763'>呢掩<font style='background-color:rgb(243,243,243)'>掩<span style='font-family:Segoe UI,Charis SIL,Lucida Sans Unicode,新細明體;line-height:1.5'><font size='2'>揜揜，</font><font size='2'>假做臭耳聾咧?」</font></span></font></font></div><div style='text-align:left'><font color='#073763'><font style='background-color:rgb(243,243,243)'><span style='font-family:Segoe UI,Charis SIL,Lucida Sans Unicode,新細明體;line-height:1.5'><font size='2'><br/></font></span></font></font></div><div style='text-align:left'><font color='#073763'><font><span style='font-family:Segoe UI,Charis SIL,Lucida Sans Unicode,新細明體;line-height:1.5'><font size='2'><span style='background-color:rgb(243,243,243)'>　　</span><span style='background-color:rgb(238,238,238)'>「到底閣佇怨嘆我啥物咧?」朱榮感覺無啥物對不起某的理由，猶毋過某煞使性地吵吵鬧鬧，朱榮嘛有淡薄仔受氣:「你一直共我做對欲創啥?」</span></font></span></font></font></div><div style='text-align:left'><font color='#073763'><font><span style='font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(238,238,238)'><font size='2'><br/></font></span></font></font></div><div style='text-align:left'><font><span style='font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(238,238,238)'><font size='2'><font color='#073763'>　　「恁去好矣，我嘛毋是毋知死活，那有彼个膽量</font><font color='#ff0000'>共</font><font color='#073763'>你做對?」某煞有淡薄仔傷心:「唉，我只會使家己後悔。」</font></font></span></font></div><div style='text-align:left'><font color='#073763'><font><span style='font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(238,238,238)'><font size='2'><br/></font></span></font></font></div><div style='text-align:left'><font color='#073763'><font><span style='font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(238,238,238)'><font size='2'>　　「喔!」親像是有淡薄仔臆著，朱榮難免感覺好笑:「哈哈!我掠算講是啥物?原來就是為著這，阿!湘雲，你嘛傷𠢕猜疑矣。」</font></span></font></font></div><div style='text-align:left'><font color='#073763'><font><span style='font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(238,238,238)'><font size='2'><br/></font></span></font></font></div><div style='text-align:left'><font color='#073763'><font><span style='font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(238,238,238)'><font size='2'>　　「猜疑?是啦，是我𠢕猜疑，袂使予恁好好的去。」某暫停一下仔，看著朱榮閣冤起來矣：「老實共你講，恁欲按怎去舞，我毋管，猶毋過，愛佇我的面頭前做彼款袂見笑的代誌，我是袂使吞忍！」</font></span></font></font></div><div style='text-align:left'><font color='#073763'><font><span style='font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(238,238,238)'><font size='2'><br/></font></span></font></font></div><div style='text-align:left'><font color='#073763'><font><span style='font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(238,238,238)'><font size='2'>　　「有啥物袂見笑的?敢講朋友相揣嘛袂使?」某的誤會，叫朱榮受氣嘛毋是，笑嘛毋是。</font></span></font></font></div><div style='text-align:left'><font color='#073763'><font><span style='font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(238,238,238)'><font size='2'><br/></font></span></font></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(238,238,238)'><font color='#073763'>　　「朋友，哼!四个目睭親像腹肚枵的虎按呢看，</font><font color='#ff0000'>誰</font><font color='#073763'>看了嘛會爽。」刁工學淫亂的姿態，某礙虐的講:「總是我一个人毋捌情勢，才予人講『你的夫人毋放你走』。」口氣中閣有幾聲怨嘆。</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(238,238,238)'><font color='#073763'><br/></font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(238,238,238)'><font color='#073763'>P.65</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(238,238,238)'><font color='#073763'>　　「彼是你家己想傷濟，別人有重要的代誌，不得不有</font><font color='#ff0000'>秘</font><font color='#073763'>密的所在……」其實，朱榮逐擺攏叫某去做別項代誌，毋就是因為伊對社會運動傷過反對，所以in的對話才毋予伊知影。</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(238,238,238)'><font color='#073763'><br/></font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(238,238,238)'><font color='#073763'>　　「我嘛不是戇人，那會毋知?</font><font color='#ff0000'>秘</font><font color='#073763'>密?何苦咧?正當的做，閣有啥人會來阻擋你?唉!我早就已經毋是你的啥物人矣，</font><font color='#ff0000'>秘</font><font color='#073763'>密啥物咧?你就算將我趕走，我嘛是願意的。」毋等翁婿解釋，湘雲先按呢講，因為朱榮的辯解，攏會增加伊的猜疑佮怨妒。</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(238,238,238)'><font color='#073763'><br/></font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(238,238,238)'><font color='#073763'>　　「</font><font color='#ff0000'>勾勾</font><font color='#073763'>纏的戇呆婦人人!」某的話，將朱榮的情緒逼到上激動，袂記了病疼，對眠床頂</font><font color='#0000ff'>爬</font><font color='#073763'>起來，提了衫，伊想欲走出去這討厭的家庭。</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(238,238,238)'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(238,238,238)'>　　「若是我毋是戇人，我又閣何苦逐擺按呢予你看輕，按呢侮辱?」閣受氣閣傷心的，某按呢講。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'>　　毋聽毋插，朱榮又閣走去農民組合矣。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(243,243,243)'><font color='#073763'>　　空氣當中，只有聽</font><font color='#ff0000'>到</font><font color='#073763'>湘雲咧哭。</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'>　　「唉!我後悔，我恐怖啊!」</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'>　　朱榮的話，毋但袂使予伊理解，顛倒引起伊的後悔，不知不覺，伊已經予一種恐怖征服矣。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'>P.66</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px'><font style='background-color:rgb(243,243,243)' color='#073763'>　　「較注意的，湘雲，你看你翁婿按呢舞，毋知影會惹出啥物代誌?到彼个時陣，你會按怎予伊拖累?正經的代誌一項嘛毋想欲做，逐工攏佇交一寡亂黨，想欲佮資本家、政府做對，這毋是</font><font style='background-color:rgb(243,243,243)' color='#ff0000'>共</font><font style='background-color:rgb(243,243,243)' color='#073763'>土匪相仝?家己的面無肉，顛倒怨嘆別人的尻川大，毋長進的垃圾鬼，官做袂來，趁袂著錢，顛倒怨嘆別人升官發財，豈有此理?哼，這敢毋是無路用?坐監、刣頭你是攏知影的，資本家、政府，有錢有勢，有權力有警力，那會驚你啥物!攏是一寡散赤囡仔仳，賤骨頭，若是資本家無慈悲心，in毋是早就枵死矣?若是政府毋愛惜人民，in毋早就予人銃殺矣?毋知足的囡仔仳，甚至連親情嘛一點仔情面攏毋留。湘雲，毋是我愛起性地，更加毋是驚in共我按怎，你想，連我嘛真反對，閣有啥物道理，田是我的，</font><font style='background-color:rgb(243,243,243)' color='#ff0000'>共</font><font style='background-color:rgb(243,243,243)' color='#073763'>伊有啥物關係?</font><font style='background-color:rgb(243,243,243)' color='#0000ff'>伊嘛管我敢有袂升田</font><span style='background-color:rgb(243,243,243)'><font color='#0000ff'>租</font><font color='#073763'>?伊，你彼个好翁婿，嘛去佮佃戶鬥相共來共我反抗，敢講我對伊毋好?若毋是看佇岳叔的面子，哼!早就將伊告到官廳矣，湘雲，你若是毋苦勸伊，毋但你一世人愛對伊受苦，可能閣會家破人亡!」</font></span></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'>　　這是伊阿叔定定對伊提起的，這馬想起來，感覺句句攏是事實，前途嘛欲看袂著矣。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px;background-color:rgb(243,243,243)'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(243,243,243)'><font color='#073763'>　　「唉!阿叔的田，</font><font color='#ff0000'>也</font><font color='#073763'>是予</font><font color='#ff0000'>舅</font><font color='#073763'>佃戶占領，田租一點仔攏毋升，唉!冤仇鬼，這毋是無將我看在眼</font><font color='#ff0000'>內</font><font color='#073763'>?真明顯，若無，伊那會敢欺負我阿叔。好，我一定愛共伊計較到底，橫直就決裂，伊這馬又閣去予彼个狐狸精迷去矣，想起最近，竟然連一句溫柔的話攏毋捌對我講過，磕袂著就激氣……」</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(243,243,243)'><font color='#073763'><br/></font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px;background-color:rgb(243,243,243)'><font color='#073763'>P.67</font></span></font></div><div style='text-align:left'>　　因為in翁某之間的衝突，本來是因為伊阿叔的土地問題開始發生的，所以伊這馬又閣想起來矣，伊感覺翁婿的無顧情面，煽動農民<font color='#ff9900'>共</font>阿叔做對，分明是一種對家己冷淡的表示，為著爭取原本是家己的翁婿的愛，佮保持做某的尊嚴，是袂使硬拄硬的。所以，決裂的種子，嘛<font color='#ff9900'>著</font>愈生愈大。</div><div style='text-align:left'><br/></div><div style='text-align:left'>　　對翁婿彼一工出門，已經三工無轉來矣，湘雲的心肝內，親像咧燒的滾水仝款，當然有一點仔煩惱伊惹代誌，毋過，<font color='#ff9900'>傷</font>予伊煩惱的是，<font color='#ff9900'>抑</font>是予彼个女同志誘拐去矣，因為in按呢坦白無客氣的態度，已經予伊滿腹驚惶矣。</div><div style='text-align:left'><br/></div><div style='text-align:left'>　　「哼!又閣是予彼妓女迷去。」某擋袂牢按呢罵咧，伊親像閣看著in相攬，聽著in咧講<font color='#ff9900'>小</font>聲話，毋是，這對男女，敢若米糕𣻸，正經人攏毋敢看，偌歹看，伊對這愛情的反背者，怨恨甲想欲食伊的肉。</div><div style='text-align:left'><br/></div><div style='text-align:left'>　　「啥物物件毋好得，偏偏將人的翁婿勾引去，呸!下賤的娼婦!」伊親像閣聽著in掩<font size='2'>掩<span style='font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(255,255,255)'><font color='#073763'>揜揜咧商量欲按怎對付家己，伊感覺更加悲傷，更加恐怖。</font></span></font></div><div style='text-align:left'><font size='2'><span style='font-family:Segoe UI,Charis SIL,Lucida Sans Unicode,新細明體;line-height:1.5;background-color:rgb(255,255,255)'><font color='#073763'><br/></font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>　　這幾工，湘雲的心，一直予這幻想包圍，舞甲毋食毋睏，煩惱甲消瘦落肉。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>　　「好!轉來，一定愛共伊計較到底，看伊到底欲將我阿叔的田按怎。」伊的心，緊張甲心驚膽嚇，伊認為這對家己是有真大的關係，假使這袂當贏，想欲共原本屬於家己的翁婿的愛情收轉來，彼根本是夢。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>P.68</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>　　孤單、煩惱、怨恨，湘雲規工就為著這不安。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>　　「有夠可惡……」</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>　　雄雄，湘雲的阿叔，怦怦喘的走來，就按呢罵，這共湘雲驚著矣。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>　　「阿叔，啥物代誌?遐爾受氣?」伊不解的問。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px'><font color='#073763'>　　「哼!你彼好翁婿，伊總是愛</font><font color='#ff9900'>共</font><font color='#073763'>我做對，好，假使講真正想欲惹我，彼是傷好矣。到時陣</font><font color='#ff9900'>拼</font><font color='#073763'>死</font><font color='#ff9900'>拼</font><font color='#073763'>活就好，哼!伊叫一寡勇士欲來攻家，哈哈!笑死人，啥人知影佮彼个不男不女的娼婦，欲做死對頭，彼真好，猶毋過，叫伊較細膩。」放聲的，阿叔親像咧宣傳，話一講紲，沒頭沒尾的，就走矣。</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>　　「阿叔!阿叔……」</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>　　毋過湘雲的阿叔，煞連頭攏無越，行路無穩的走矣。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>P.68</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>　　攻家、對頭、公娼。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px'><font color='#073763'>　　過一睏仔了後，湘雲的心，總算較平靜矣。詳細共阿叔拄才講的話思考一下，強欲昏去矣。因為頂面彼六个字，雄雄浮佇伊的面頭前，變，變，一直變到</font><font color='#ff9900'>彼</font><font color='#073763'>伊的身軀閣較大，就欲共伊食落去。偌恐怖 !逐个字眼，閣親像𤆬著尖刀，往伊的心臟刺。</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>　　「又閣是佮彼个袂見笑的猖婦!」</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px'><font color='#073763'>　　伊憂愁甲強欲哭出來矣。伊感覺翁婿為啥物想欲做亂黨，欲</font><font color='#ff9900'>共</font><font color='#073763'>阿叔做對，毋聽家己的苦勸，完全攏是予彼个女同志使弄，一切對家己的冤家，嘛是伊的陰謀佮使弄。</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>　　「無的確彼娼婦是阿叔的田佃用來迷伊的!」婦人人總是會想傷濟，毋知按怎，顛倒想著這款代誌，因此，予伊更家兇狂、著急起來。</span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px'><font color='#073763'>　　「唉!這毋是想欲逼我死無?對頭、攻家，彼毋是土匪是啥?」湘雲規身軀攏予恐怖包圍:「阿叔!你的話攏是</font><font color='#ff9900'>對</font><font color='#073763'>的，伊－－朱榮，就欲拖累我矣。唉!是啥物將我的心迷去矣，為啥物我彼个時陣會去愛一个亂黨?毋是，我驚，我一定愛離開伊，連一个某攏飼袂活，閣欲拖累我。一世人攏是做亂，嘛有夠矣，我嘛予伊拖累有夠矣。搜家、掠人，我予遮嚇驚有夠矣。猶閣有阿叔講的刣頭，彼毋是閣較恐怖矣?誰願意做彼款人的某?羞!羞……」</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體'><span style='line-height:19.5px'><font color='#073763'>　　某將目睭擘金金，親像痟的仝款來回行。有時陣又閣親像大難臨頭來仝款，恐怖到流目屎。伊慄慄掣親像</font><font color='#9900ff'>中魔術</font><font color='#073763'>。</font></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'><br/></span></font></div><div style='text-align:left'><font size='2' face='Segoe UI, Charis SIL, Lucida Sans Unicode, 新細明體' color='#073763'><span style='line-height:19.5px'>P.70</span></font></div><div style='text-align:left'>　　「鱸鰻!好，咱來共問題解決清楚。」毋等翁婿歇睏一下，拄入門，湘雲就著急按呢講。</div><div style='text-align:left'><br/></div><div style='text-align:left'>　　「啥物?」看著某慘白的面色，兇惡的眼神，朱榮嘛愣去矣!鱸鰻，這對某的喙講出來，閣是頭一擺聽著，予伊看起來戇神戇神。</div><div style='text-align:left'><br/></div><div style='text-align:left'>　　「解決清楚!」某講甲更加大聲。</div><div style='text-align:left'><br/></div><div style='text-align:left'>　　「隨在你，欲解決啥物攏會使。」這叫伊欲按怎忍耐落去?一入門，就是無頭無尾的一句話。</div><div style='text-align:left'><br/></div><div style='text-align:left'>　　「會使!」某的心，這馬已經充滿悲哀、怨恨，無，閣有袂少恐怖的成分。</div><div style='text-align:left'>　　</div><div style='text-align:left'>　　「磕袂著就亂來，嘛忍耐有夠矣，唉!我想無當初<font color='#ff0000'>那</font>會佮你結婚……」</div><div style='text-align:left'><br/></div><div style='text-align:left'>　　「是!我嘛毋知當初那會予你迷去?－－你竟然按呢無顧情面。」彼个時陣，彼對頭、攻家、公娼閣佇伊的頭殼內底浮現，親像咧共伊示威、恐嚇，伊的心，愈感覺不安:「哼!你為啥物總想欲佮我阿叔做對，串通彼个袂見笑的公娼到我後頭厝攻家?好!連親情攏舞矣。」</div><div style='text-align:left'><br/></div><div style='text-align:left'>　　「啥物親情?伊想欲拐騙農民，敢講叫人白白予伊騙?」這馬朱榮才知影某今仔日爆發的原因。</div><div style='text-align:left'><br/></div><div style='text-align:left'>P.71</div><div style='text-align:left'>　　「拐騙?田是伊的，伊敢無法度做主?」雖然感覺真憂愁佮憤怒，伊閣無袂記這佮維持某的尊嚴有關係。</div><div style='text-align:left'><br/></div><div style='text-align:left'>　　「田是伊的，你講?敢講是伊對母身內底紮出來的?哼!佗一件毋是對散赤人遐強槓的?哈!啥物攻家，問伊減租，毋應該?」</div><div style='text-align:left'><br/></div><div style='text-align:left'>　　「<font color='#000000'>攻</font>家，是，彼根本就是鱸鰻的行為。」</div><div style='text-align:left'><br/></div><div style='text-align:left'>　　「鱸鰻!像你阿叔彼款惡質的地主，才是真正的鱸鰻!」朱榮聽著某一開喙就是鱸鰻，真受氣。</div><div style='text-align:left'><br/></div><div style='text-align:left'>　　「嚇……」某用著看袂起的眼神共伊看。</div><div style='text-align:left'><br/></div><div style='text-align:left'>　　「毋是，欶血鬼，強盜!」朱榮的態度，比進前認真:「像你按呢仝一个鼻空出氣，<font color='#ff0000'>抑</font>是分開好，你既然反對我的主義，阻礙我的工課，咱倆个當然是對頭矣。你的反對行為，佇我看來，嘛只是我的一个冤仇人……」</div><div style='text-align:left'><br/></div><div style='text-align:left'>　　「冤仇人?啥人願意佮你做伙?好!咱就按呢決裂……」</div><div style='text-align:left'><br/></div><div style='text-align:left'>　　「好，決裂!」</div><div style='text-align:left'><br/></div><div style='text-align:left'>　　綴<font color='#9900ff'>著</font>這絕裂的原因，湘雲的阿叔向官廳提出恐嚇罪的告訴。就按呢，過無幾工，朱榮佮彼位女同志，就予官廳掠去矣。</div></div></td></tr></tbody></table></div></div><br /><small>Updated on <abbr class="updated" title="2014-06-26T06:46:28.858Z">&#20845;&#26376; 26, 2014</abbr> by <span class="author"><span class="vcard"><a class="fn" href="mailto:ungian@gmail.com">Ungian Iunn</a></span></span> (<a href="history.html">Version <span class="sites:revision">22</span></a>)</small><br /><br /></div><hr /><div><b>Attachments (1)</b><br /><br /><div class="hentry attachment" id="https://sites.google.com/feeds/content/site/2014shoatai/4655883121661245406"><a class="entry-content entry-title" href="&#26954;&#23432;&#24858;&#27770;&#35010;.pptx">&#26954;&#23432;&#24858;&#27770;&#35010;.pptx</a> - on <abbr class="updated" title="2014-05-13T15:55:32.020Z">&#20116;&#26376; 13, 2014</abbr> by <span class="author"><span class="vcard"><a class="fn" href="mailto:s36361515@gmail.com">&#29579;&#35433;&#23159;</a></span></span> (Version <span class="sites:revision">1</span>)</div></div></div></td></tr></table></body></html>