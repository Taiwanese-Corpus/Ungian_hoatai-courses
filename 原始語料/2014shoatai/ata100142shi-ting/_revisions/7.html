<html><head><title>ATA100142&#35433;&#23159; (Version 7)</title></head><body><div class="hentry webpage" id="https://sites.google.com/feeds/content/site/2014shoatai/6757734264859051726"><h3><span class="entry-title">ATA100142&#35433;&#23159;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><div style='text-align:center'>決裂</div><div style='text-align:left'>　　拄才是將厝內搜過了後的無到十五分鐘，厝內底的物件抑是亂操操，親像秋天郊外的樹葉，東一堆，西一堆，四界攏是。</div><div style='text-align:left'><br/></div><div style='text-align:left'>　　「哼!看你做的好代誌，將咱一家伙仔忝甲欲死，半個月一個月著愛鬧一擺……」朱榮的某湘雲，用怨嘆的面色，一支喙一直講，嘛毋肯共伊的翁鬥整理一下。</div><div style='text-align:left'><br/></div><div style='text-align:left'>　　「你哪會逐擺攏想欲反對我咧?」佇咧整理垃圾物件的朱榮，嘛是規腹肚火，向伊的某反問。</div><div style='text-align:left'><br/></div><div style='text-align:left'>　　「啥物?反對你?是啦，我反對你，請問，這款年頭，你透早嘛運動，暗時嘛運動，到底有得到啥物?錢一个嘛無趁得，若不是我佇咧維持這个家，唉!人講嫁翁靠翁，哪會知影我……」大有一失足成千古恨的感慨，伊的某講講，閣是幾聲怨嘆。</div><div style='text-align:left'><br/></div><div style='text-align:left'>　　「你是叫我去佗位趁錢?這款年頭，而且官廳閣是一直阻擋……」</div><div style='text-align:left'><br/></div><div style='text-align:left'>　　「佗位?你對東京轉來彼當時，毋是閣有足濟人欲請你?你若是甘願修善，這馬毋是已經是市政府的一个祕書啊?閣驚無錢通趁，一個月至少四十箍，猶毋過誰叫你閣去鱸饅組合?」湘雲愈想愈受氣：「唉!叫人人不應，鬼搝就走，明明是冤仇鬼綴著。」</div><div style='text-align:left'><br/></div><div style='text-align:left'>　　「趕講去農民組合就毋好?」朱榮冷冷的笑了後，閣是按呢反問。</div><div style='text-align:left'><br/></div><div style='text-align:left'>　　「哼哼，好啊，恁鱸饅黨，誰毋是做的好代誌?」伊的某嘛仝款冷冷的笑，閣向亂操操的物件佮無閒的翁眼一下。</div><div style='text-align:left'><br/></div><div style='text-align:left'>　　「彼是當然，為著予人壓迫的農工大眾來出力，毋是應該的呢?」整理煞一寡，閣是一寡，朱榮有淡薄仔忝。</div><div style='text-align:left'><br/></div><div style='text-align:left'>　　「農工是農工的代誌，共你有啥物關係?」</div><div style='text-align:left'><br/></div><div style='text-align:left'>　　「仝一个處境的人疼佮癢是相關的。」朱榮的口氣真正有淡薄仔認真。</div><div style='text-align:left'><br/></div><div style='text-align:left'>　　「看著鬼!」伊的某親像掠著空縫仝款按呢講：「我請問你，到底你捌得到啥物好處?」</div><div style='text-align:left'><br/></div><div style='text-align:left'>　　「好處?農工得到的好處，就是我的好處矣，閣欲算我家己的創啥?」</div><div style='text-align:left'><br/></div><div style='text-align:left'>　　「哼!好處，彼毋是搜?予人拍佮坐監，就是你得到的好處矣。」頕頭，伊的某恥笑伊講：「你講你無愛管你家己，敢講你連我攏無愛管矣?」</div><div style='text-align:left'><br/></div><div style='text-align:left'>　　「你?」閣感覺伊的某傷過幼稚，像伊的某看去，然後笑矣：「只要你佮我做伙，當然是有相關的……」</div><div style='text-align:left'>　　「嘖!誰想欲佮恁鱸饅做伙?」某無愛等伊講煞，就拍斷伊的話，閣假做呸痰的模樣，表示無佮意。</div><div style='text-align:left'><br/></div><div style='text-align:left'>　　「彼嘛只有予你去矣。」朱榮那將幾本冊疊做伙，那偷看伊的某。</div><div style='text-align:left'><br/></div><div style='text-align:left'>　　「予我!」某煞愈吵愈想欲吵。兩支手共面掩起來，啼啼哭哭起來：「一開始足愛，最後放捒，你的用心……」</div><div style='text-align:left'><br/></div><div style='text-align:left'>　　「我愛你的心，從來就毋捌改變?嘛是因為你逐項代誌就愛烏白反對，這予我真不滿。」看著某哭的款，朱榮的心，有淡薄仔疼惜。</div><div style='text-align:left'><br/></div><div style='text-align:left'>　　「反對你?敢講叫你趁錢無應該?叫你䆀佮亂黨去烏白來無應該?」某真正經，對伊講道理：「你摸著你的良心問看覓，結婚彼當時你的熱情佮專一的愛情，這馬去佗位矣?」</div><div style='text-align:left'><br/></div><div style='text-align:left'>　　假使朱榮是有心欲將佮某的情史檢討一下，應該愛有後悔的誠意，去某的面頭前哀求伊的原諒，猶毋過伊無，為著比這閣較有意義、閣較偉大的XX工課，伊無按呢</div><div style='text-align:left'>清閒的心神佮時間。</div><div style='text-align:left'><br/></div><div style='text-align:left'>　　「按呢，你就叫我做家庭的奴隸，某囝的俘虜?抑是，你就想欲用這逼我共人間愛放棄?你較理解一點，一个人是袂當只為著異性愛來生存，親像彼戀愛至上主義，佇較早的時陣可能真通行，說正經的，我當時嘛是按呢想，猶毋過，彼是毋對的，這馬，彼可能毋夠矣。因為除了這，閣有較偉大的XX工課，等待阮去共伊完成。」真歡喜的，朱榮向伊的某演說起來矣。</div><div style='text-align:left'><br/></div><div style='text-align:left'>　　「放屁!虧你生做一个查埔囝，連一个某攏飼袂活。」一切攏是為著煩惱的對象，某竟然變成刺查某。</div><div style='text-align:left'><br/></div><div style='text-align:left'>　　「是，我是只有XX觀念，無啥物家庭毋家庭，某毋某，若是你想欲享受，就請你到資本家的面頭前去做古董!」朱榮真受氣的按呢講矣。</div><div style='text-align:left'><br/></div><div style='text-align:left'>　　「好!我嘛無愛共你講矣!我欲問你到底咧拍算啥物?」某閣共話題搝轉來。</div><div style='text-align:left'><br/></div><div style='text-align:left'>　　「拍啥物算？」無聊的相罵，朱榮感覺真討厭：「你欲叫我按怎?」</div><div style='text-align:left'><br/></div><div style='text-align:left'>　　「你看，恁的亂黨，有幾个毋是後悔矣?寶宗、志明，毋是攏已經規矩咧做正途矣?攏是仝款的世界，烏白來是無好處的，誰攏歡喜脫離關係，干焦<span style='color:rgb(0,0,0);font-family:Segoe UI,Charis SIL,Lucida Sans Unicode,新細明體;font-size:15px;line-height:1.5;background-color:rgb(238,238,238)'>賰</span><span style='background-color:transparent;font-size:10pt;line-height:1.5'>你抑是按呢放蕩，欲共我驚死。」</span></div><div style='text-align:left'><span style='background-color:transparent;font-size:10pt;line-height:1.5'>　　「正途，這馬做的，你講毋是?無論按怎，我總是無可能一工離開，寶宗、志明甘願按呢做，做伊去，猶毋過，我煞有我的人格佇。」</span></div></div></td></tr></tbody></table></div></div><br /><small>Updated on <abbr class="updated" title="2014-04-21T13:48:23.391Z">&#22235;&#26376; 21, 2014</abbr> by <span class="author"><span class="vcard"><a class="fn" href="mailto:s36361515@gmail.com">&#29579;&#35433;&#23159;</a></span></span> (<a href="../history.html">Version <span class="sites:revision">7</span></a>)</small><br /></div></div></body></html>