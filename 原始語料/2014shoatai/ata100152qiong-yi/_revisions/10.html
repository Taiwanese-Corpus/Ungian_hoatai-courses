<html><head><title>ATA100152&#29898;&#35516; (Version 10)</title></head><body><div class="hentry webpage" id="https://sites.google.com/feeds/content/site/2014shoatai/2924633338510873472"><h3><span class="entry-title">ATA100152&#29898;&#35516;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-align:center;text-indent:24pt'><span style='font-family:標楷體'><font size='4'>小飛俠</font></span></p><p style='text-indent:24.0pt'><span style='font-family:標楷體'><font size='4'>所有的囡仔攏會大漢，毋管是睏去抑是<font color='#0000ff'>精神</font>、塊哭抑是塊笑的時陣，時間總是一直逐一直逐，連參詳的餘地都攏無。</font></span></p>

<p style='text-indent:24.0pt'><font size='4'><span style='font-family:標楷體'>目一个</span><span style='font-family:新細明體-ExtB,serif'>𥍉</span><span style='font-family:標楷體'>溫蒂八歲矣，已經是一个會鬥照顧小弟的乖巧姐姐。大漢小弟約翰假做提一支箭欲射飛佇天頂的鳥仔，目睭對壁頂頭的衫褲弓仔金金相，然後</span><span style='font-family:新細明體;color:black'>斡</span><span style='font-family:標楷體;color:black'>一</span><span style='font-family:標楷體'>个身，對塗跤蹔一下，講<span lang='EN-US'>:</span>「可惡<span lang='EN-US'>!</span>閣予走去矣<span lang='EN-US'>!</span>」<span lang='EN-US'></span>紲落來繼續逐彼隻鳥仔。小漢小弟麥可佇兩條低椅仔中央跙桌巾仔，共阿兄阿姐講<span lang='EN-US'>:</span>「這是我起的厝，鳥仔會當佇厝頂做一个岫。」</span></font></p>

<p style='text-indent:24.0pt'><span style='font-family:標楷體'><font size='4'>三个囡仔定定<font color='#0000ff'>予</font>達林太太想起家己<font color='#ff0000'>細</font>漢的時陣，不知不覺浸佇咧回憶內底，一直到掛佇壁頂頭的時鐘霆九聲，才對椅仔頂徛起來，輕聲共三个囡仔講<span lang='EN-US'>:</span>「心肝仔囝，好睏矣喔<span lang='EN-US'>!</span>」</font></span></p>

<p style='text-indent:24.0pt'><span style='font-family:標楷體'><font size='4'>「阿母你今仔日敢無欲講故事予阮聽<span lang='EN-US'>?</span>」麥可用真司奶的口氣問達林太太。</font></span></p>

<p style='text-indent:24.0pt'><span style='font-family:標楷體'><font size='4'>「今仔日傷晏矣，明仔載才講。」達林太太予每一个囡仔一个溫暖的<span lang='EN-US'>KISS</span>。</font></span></p>

<p style='text-indent:24.0pt'><font size='4'><span style='font-family:標楷體'>三个囡仔睏去了後，達林太太跪佇塗跤，共<font color='#0000ff'>奕</font>甲滿四界的</span><span style='font-family:新細明體-ExtB,serif'>𨑨</span><span style='font-family:新細明體,serif'>迌</span><span style='font-family:標楷體'>物仔攏收予好勢，嘛去歇睏矣。</span></font></p><p style='text-indent:24.0pt'><span style='font-family:標楷體'><font size='4'>一透早，溫蒂佇窗仔邊的塗跤看<font color='#ff0000'>著</font>幾片仔葉仔，伊共兩个小弟叫<font color='#0000ff'>精神</font>，三个囡仔佇窗仔邊<font color='#0000ff'>跐跐跐跐</font>。達林太太行入來房間，問講<span lang='EN-US'>:</span>「恁咧創啥物<span lang='EN-US'>?</span>」麥克提一片葉仔講<span lang='EN-US'>:</span>「你看這<span lang='EN-US'>!</span>」「房間內若會有葉仔<span lang='EN-US'>?</span>」達林太太順手共掀一下，感覺葉子形狀不止矣奇怪。</font></span></p><p style='text-indent:24.0pt'><span style='font-family:標楷體;text-indent:24pt;line-height:1.5;background-color:transparent'><font size='4'>「是彼得紮來的!」溫蒂非常歡喜。</font></span></p><p style='text-indent:24.0pt'><span style='font-family:標楷體;text-indent:24pt;line-height:1.5;background-color:transparent'><font size='4'>達林太太對窗外看出去，遮是三樓，若有人有法度對遮入來。</font></span></p><p style='text-indent:24.0pt'><span style='font-family:標楷體;text-indent:24pt;line-height:1.5;background-color:transparent'><font size='4'>「我感覺是風吹入來的!」伊按呢講。</font></span></p><p style='text-indent:24.0pt'><span style='font-family:標楷體;text-indent:24pt;line-height:1.5;background-color:transparent'><font size='4'>「毋過，」溫蒂真憢疑:「這附近無樹仔......」</font></span></p><p style='text-indent:24.0pt'><span style='font-family:標楷體;text-indent:24pt;line-height:1.5;background-color:transparent'><font size='4'>「橫直葉子已經佇房間內底矣，咱無必要閣去追究伊是按怎入來的。緊來食早頓矣!」</font></span></p><p style='text-indent:24.0pt'><span style='font-family:標楷體;text-indent:24pt;line-height:1.5;background-color:transparent'><font size='4'>這件代誌就無閣講起矣。</font></span></p><p style='text-indent:24.0pt'><font size='4'><span style='font-family:標楷體;text-indent:24pt;line-height:1.5;background-color:transparent'>這个暗暝，四周圍惦靜，坐踮暝床邊替囡仔縫衫褲的達林太太，嘛無細膩去予睏去。</span><span style='text-indent:24pt;font-family:標楷體;line-height:1.5;background-color:transparent'>達林太太做一</span><span style='text-indent:24pt;font-family:標楷體;line-height:27px;background-color:transparent'>个夢，夢見伊來到一</span><span style='font-family:標楷體;line-height:27px;background-color:transparent'>个罩霧的島嶼，一</span><span style='font-family:標楷體;line-height:27px;background-color:transparent'>个囡仔對矇霧中出現，伊無看過這</span><span style='font-family:標楷體;line-height:27px;background-color:transparent'>个囡仔，煞一點仔攏袂感覺生份，</span><span style='font-family:標楷體;line-height:27px;background-color:transparent'>袂輸是看到做囡仔的時一</span><span style='font-family:標楷體;line-height:27px;background-color:transparent'>个</span><span style='font-family:標楷體;line-height:27px;text-indent:24pt;background-color:transparent'>真好的囡仔伴。</span></font></p><p style='text-indent:24.0pt'><font size='4'><span style='font-family:標楷體;line-height:27px;text-indent:24pt;background-color:transparent'>「彼得?敢是彼得?」伊想欲軁過頭前的</span><span style='font-family:標楷體;line-height:27px;background-color:transparent'>霧去佮這</span><span style='font-family:標楷體;line-height:27px;background-color:transparent'>个囡仔拍招呼。</span></font></p><p style='text-indent:24.0pt'><font size='4'><font face='標楷體'><span style='line-height:27px'>暝夢到一半，窗仔門夆開開，一</span></font><span style='font-family:標楷體;line-height:27px;background-color:transparent'>个囡仔跳入來，一</span><span style='font-family:標楷體;line-height:27px;background-color:transparent'>个拳頭母大小的火光嘛綴咧入來，佇房間內烏白飛烏白闖。</span></font></p><p style='text-indent:24.0pt'><span style='font-family:標楷體;line-height:27px;background-color:transparent'><font size='4'>「啥物人?」達林太太驚一下煞精神。</font></span></p><p style='text-indent:24.0pt'><font size='4'><span style='font-family:標楷體;line-height:27px;background-color:transparent'>伊的頭前徛一</span><span style='font-family:標楷體;line-height:27px;background-color:transparent'>个查埔囡仔，佮伊所夢著的彼</span><span style='font-family:標楷體;line-height:27px;background-color:transparent'>个囡仔根本仝一</span><span style='font-family:標楷體;line-height:27px;background-color:transparent'>个模仔印出來的，伊的衫是用樹葉仔做的，佮溫蒂早起撿著的葉仔是</span><span style='font-family:標楷體;line-height:27px;background-color:transparent'>仝</span><span style='font-family:標楷體;line-height:27px;text-indent:24pt;background-color:transparent'>款的!</span></font></p><p style='text-indent:24.0pt'><span style='font-family:標楷體;line-height:27px;text-indent:24pt;background-color:transparent'><font size='4'><br/></font></span></p><p><span style='font-family:標楷體'><font size='4'>「彼得<span lang='EN-US'>?</span>」伊問。</font></span></p><p><font size='4'><span style='font-family:標楷體' lang='EN-US'>     </span><span style='font-family:標楷體'>彼个查埔囡仔對這个場面感覺真意外，嘛有寡緊張，毋知欲按怎才好。誰知影達林太太的叫聲猶袂共囡仔吵精神，煞共娜娜唌來矣，伊衝入去房間內，向彼个查埔囡仔闖落。</span></font></p><p><font size='4'><span style='font-family:標楷體' lang='EN-US'>     </span><span style='font-family:標楷體'>「啊<span lang='EN-US'>!</span>」這擺達林太太喝甲越大聲，因為查埔囡仔閣彼个火光斡一个身就對窗外跳出去，達林太太兇兇狂狂對樓跤走落，佇窗仔門走揣怹的影跡，毋過啥物攏無揣著，攑頭一个看，一个光光會閃熠的火光劃過天邊。</span></font></p><p><font size='4'><span style='font-family:標楷體' lang='EN-US'>     </span><span style='font-family:標楷體'>「這个怪奇的查埔囡仔竟然就按呢消失去矣。」伊吐一个大氣，真失望的轉來到房間，發現娜娜的跤底踏一个烏烏的物件。</span></font></p><p><font size='4'><span style='font-family:標楷體' lang='EN-US'>      </span><span style='font-family:標楷體'>「這是<span lang='EN-US'>……</span>」伊共彼个物件抾起來，「阿，是影<span lang='EN-US'>!</span>」彼个查埔囡仔跳對外口時，娜娜袂赴共掠起來，煞掠著伊的影。</span></font></p><p><font size='4'><span style='font-family:標楷體' lang='EN-US'>      </span><span style='font-family:標楷體'>「今是欲按怎，欲按怎共影還伊咧<span lang='EN-US'>?</span>」</span></font></p><p><span style='font-family:標楷體' lang='EN-US'><font size='4'>       </font></span></p><p><font size='4'><span style='font-family:標楷體' lang='EN-US'>      </span><span style='font-family:標楷體'>這工達林先生佮達林太太欲出發去啉喜酒，行佇咧雪地的頂頭，四周圍惦靜，等怹越行越遠人影越來越細「碰<span lang='EN-US'>!</span>」一聲，一粒又閣細閣不時會闖來闖去的細粒星，發出一个細細聲仔的叫聲<span lang='EN-US'>:</span>「彼得<span lang='EN-US'>!</span>」，粒星佇房間內飛過來飛過去，親像是咧揣啥物真重要的物件，揣甲當無閒的時，彼得嘛跳入來矣。</span></font></p><p><font size='4'><span style='font-family:標楷體' lang='EN-US'>      </span><span style='font-family:標楷體'>「阿鈴<span lang='EN-US'>!</span>」伊將聲音放細，無希望瞑床頂的囡仔去予吵精神，「你佇佗位<span lang='EN-US'>?</span>」這个叫阿鈴的佇玻璃矸仔內底向伊拍招呼。</span></font></p><p><font size='4'><span style='font-family:標楷體' lang='EN-US'>      </span><span style='font-family:標楷體'>「你覕佇內底創啥<span lang='EN-US'>?</span>緊出來共我講我的影佇佗位<span lang='EN-US'>!</span>」</span></font></p><p><font size='4'><span style='font-family:標楷體' lang='EN-US'>      </span><span style='font-family:標楷體'>阿鈴對矸仔內底飛出來，指壁邊彼咧衣櫥仔<span lang='EN-US'>:</span>「佇衣櫥仔內面的屜內底，我對縫遐看到的。」彼得緊共屜仔拉開，共內底的衫一領一領抨佇塗跤。</span></font></p><p><font size='4'><span style='font-family:標楷體' lang='EN-US'>      </span><span style='font-family:標楷體'>「無<span lang='EN-US'>!</span>無<span lang='EN-US'>!</span>攏無<span lang='EN-US'>!</span>」</span></font></p><p><font size='4'><span style='font-family:標楷體' lang='EN-US'>      </span><span style='font-family:標楷體'>阿鈴佇逐領衫之間鑽來鑽去，感覺真心適。</span></font></p><p><font size='4'><span style='font-family:標楷體' lang='EN-US'>      </span><span style='font-family:標楷體'>「揣著矣<span lang='EN-US'>!</span>」彼得真無簡單揣著家己的影，一个手「碰<span lang='EN-US'>!</span>」共屜仔關起來，煞無細膩共阿鈴關佇咧內底。</span></font></p><p style='text-indent:24.0pt'>









</p><p><font size='4'><span style='font-family:標楷體'>伊歡喜甲提家己的影佇遐<span lang='EN-US'>hi</span>ù來<span lang='EN-US'>hi</span>ù去，然後趨踮塗跤。</span><span style='font-family:標楷體;line-height:1.5;background-color:transparent'>伊當作身體佮影會自然相結合，毋過事實上這兩項物件根本無可能自動融合。</span></font></p>

<p><font size='4'><span style='font-family:標楷體' lang='EN-US'>     </span><span style='font-family:標楷體'>「按呢欲按怎<span lang='EN-US'>?</span>」伊開始著急，佇房間內踅來踅去，無揣著任何有黏性的糊仔類的工具，「我的影是欲按怎接轉來咧<span lang='EN-US'>?</span>」伊越來越驚惶，無知欲按怎才好，號甲真大聲。伊的哭聲共溫蒂吵精神，溫蒂共目珠挼挼的，看著這个生份的查埔囡仔，真溫柔的問講<span lang='EN-US'>:</span>「你是按怎咧哭<span lang='EN-US'>?</span>」</span></font></p>

<p><font size='4'><span style='font-family:標楷體' lang='EN-US'>     </span><span style='font-family:標楷體'>「你是啥人<span lang='EN-US'>?</span>」「我叫溫蒂，阿你咧<span lang='EN-US'>?</span>」「我是彼得，你好<span lang='EN-US'>!</span>」</span></font></p>

<p><font size='4'><span style='font-family:標楷體' lang='EN-US'>      </span><span style='font-family:標楷體'>溫蒂看著塗跤彼塊皺皺閣垃圾垃圾的影，就講<span lang='EN-US'>:</span>「你的影落落來矣<span lang='EN-US'>!</span>」「這馬黏袂轉去矣。」彼得真傷心。</span></font></p>

<p><font size='4'><span style='font-family:標楷體' lang='EN-US'>     </span><span style='font-family:標楷體'>「來，我替你共縫去去。」</span></font></p>

<p><font size='4'><span style='font-family:標楷體' lang='EN-US'>     </span><span style='font-family:標楷體'>過無外久，溫蒂就完成矣，彼得開始跳來跳去，感覺真牢，心情真好。</span></font></p><p><font size='4'><span style='font-family:標楷體'><br/></span></font></p><p><span style='font-family:標楷體'><font size='4'>溫蒂開始對彼得好奇。「你今年幾歲咧<span lang='EN-US'>?</span>」「毋知影，橫直真少年就是，因為我自生落來彼工就離家出走矣。」</font></span></p><p><font size='4'><span style='font-family:標楷體' lang='EN-US'>    </span><span style='font-family:標楷體'>「為啥物<span lang='EN-US'>?</span>」「因為我聽著阮阿爸阿母咧討論我大漢了後的代誌，怹希望我以後愛做這做彼。我才無愛咧<span lang='EN-US'>!</span>我欲永遠做一个囡仔，永遠攏會當四界𨑨迌。」</span></font></p><p><font size='4'><span style='font-family:標楷體' lang='EN-US'>     </span><span style='font-family:標楷體'>講到遮，伊兇兇想著敢若真久攏無聽著阿鈴的聲。「伊是走對陀位去咧<span lang='EN-US'>?</span>」</span></font></p><p>





<font size='4'><span style='font-family:標楷體' lang='EN-US'>     </span><span style='font-family:標楷體'>一个聲音對屜仔內底傳出來，「我無細膩共關佇內底矣<span lang='EN-US'>!</span>」伊共屜仔拍開，阿鈴「咻」一聲緊飛出來，受氣甲佇房間內飛來飛去，不時發出真刺</span></font></p><p style='text-indent:24.0pt'><span style='font-family:標楷體;line-height:27px;text-indent:24pt;background-color:transparent'><font size='4'><br/></font></span></p><p style='text-indent:24.0pt'>



</p><p style='text-indent:24.0pt'><span style='font-family:標楷體' lang='EN-US'><font size='4'> </font></span></p></div></td></tr></tbody></table></div></div><br /><small>Updated on <abbr class="updated" title="2014-06-21T02:09:23.912Z">&#20845;&#26376; 21, 2014</abbr> by <span class="author"><span class="vcard"><a class="fn" href="mailto:chacha100152@gmail.com">&#37041;&#29898;&#35516;</a></span></span> (<a href="../history.html">Version <span class="sites:revision">10</span></a>)</small><br /></div></div></body></html>