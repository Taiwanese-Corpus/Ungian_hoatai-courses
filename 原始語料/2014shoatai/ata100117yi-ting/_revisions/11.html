<html><head><title>ATA100117&#34191;&#23159; (Version 11)</title></head><body><div class="hentry webpage" id="https://sites.google.com/feeds/content/site/2014shoatai/2345715196907413036"><h3><span class="entry-title">ATA100117&#34191;&#23159;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span style='font-family:新細明體,serif'>華麗島的冒險</span><span lang='EN-US'>-</span><span style='font-family:新細明體,serif'>熱帶柳的種子</span></p>

<p><span style='font-family:新細明體,serif'>作者</span><span lang='EN-US'>:</span><span style='font-family:新細明體,serif'>中村地平</span><span lang='EN-US'>(</span><span style='font-family:新細明體,serif'>日文</span><span lang='EN-US'>)  </span><span style='font-family:新細明體,serif'>譯者</span><span lang='EN-US'>:</span><span style='font-family:新細明體,serif'>涂翠花</span><span lang='EN-US'>(</span><span style='font-family:新細明體,serif'>華文</span><span lang='EN-US'>)   </span><span style='font-family:新細明體,serif'>譯者</span><span lang='EN-US'>:</span><span style='font-family:新細明體,serif'>賴薏婷</span><span lang='EN-US'>(</span><span style='font-family:新細明體,serif'>台語</span><span lang='EN-US'>)</span></p>

<p><span lang='EN-US'>P64</span></p>

<p><span style='font-family:新細明體,serif'>我以前就是讀台灣的高等學校。佇彼咧時常落雨的所在，踮佇房間內嘛會當</span><span style='font-family:新細明體,serif;background-color:transparent;line-height:1.5;font-size:10pt'>真</span><span style='background-color:transparent;line-height:1.5;font-size:10pt;font-family:新細明體,serif'>簡單就</span><span style='background-color:transparent;line-height:1.5;font-size:10pt;font-family:新細明體,serif'>用手掠著亞熱帶</span><span style='background-color:transparent;line-height:1.5;font-size:10pt;font-family:新細明體,serif'>樹仔的芳味。彼是因為佇空氣中飄散著一種咱人目睭看無的黃色花粉。落雨煞</span><font style='background-color:transparent;line-height:1.5;font-size:10pt;font-family:新細明體,serif' color='#ff0000'>日頭</font><span style='background-color:transparent;line-height:1.5;font-size:10pt;font-family:新細明體,serif'>出來矣，天頂清清，熱帶柳的種子飛上天，一片閣一片。我行佇路的時陣，</span><font style='background-color:transparent;line-height:1.5;font-size:10pt;font-family:新細明體,serif' color='#0000ff'>嘛捌雄雄去予較手指頭仔大的棉仔撞著</font><span style='background-color:transparent;line-height:1.5;font-size:10pt;font-family:新細明體,serif'>。彼是純白閣真柔軟的棉仔，我總是習慣共棉仔囥佇我的手底內挲。蹛佇殖民的阮，思緒嘛真</span><font style='background-color:transparent;line-height:1.5;font-size:10pt;font-family:新細明體,serif' color='#0000ff'>容易</font><span style='background-color:transparent;line-height:1.5;font-size:10pt;font-family:新細明體,serif'>沉入去虛無當中。</span></p>

<p><span style='font-family:新細明體,serif'>我蹛佇一个有埤仔的人家。</span></p>

<p><span style='font-family:新細明體,serif'>按厝後壁有一條順著堤防流的溪仔，供水引入去埤仔內底。厝的頭前嘛有一條水咧流，水中倒影著路邊滒著坱埃的榕仔。我蹛佇八帖大的房間，頭前著會當看著埤仔。總是感覺著干焦身軀<font color='#ff0000'>猶</font>活咧，用皮膚咧喘氣。</span></p>

<p><span style='font-family:新細明體,serif'>讀理科的朋友古賀，蹛佇另外一間六帖大的房間，按伊的房間內的窗仔會當看著的風景親像<font color='#ff0000'>烏</font>白電影內的土人部落。</span></p>

<p><span lang='EN-US'>P65</span></p>

<p><span style='font-family:新細明體,serif'>溪仔因為堆積著青色的塗紲脹起來，沿岸有一大片的竹林，庄頭予竹林包圍起來。見若起風竹林著予風剾振動的時，就會有柴必開的聲，共散散的白色的粉掖佇紅色的厝瓦頂懸，凡勢彼是予日頭曝焦了後的粉。去古賀的房間看土人部落彼爿，規陣的鴨仔浮游佇溪仔邊。下晡，穿著白衫的查某人排做一排佇溪仔墘咧洗衫。查某人若洗若唱著這條歌</span><span lang='EN-US'>:</span></p>

<p><span style='font-family:新細明體,serif'>西窗外，月精是清明。出外人，何年心憂燥。心燥煩了，就思隨隨隨隨到。</span></p>

<p><span lang='EN-US'>P66</span></p>

<p><span style='font-family:新細明體,serif'>一想起，父母年會老。二想起，兄弟亦同薄。三思妻子，就是年年年年猶少。</span></p>

<p><span style='font-family:新細明體,serif'>十七歲的少女阿恰捌教我唱這首歌。阿恰逐工攏會來阮兜，佇阮去讀冊的時陣，伊會拭阮房間的玻璃。阿恰會佇黃昏的時陣，一面用溫暖的歌聲唱著</span><span style='font-family:新細明體,serif'>「年、年、年」，一面用水井的</span><span style='color:rgb(0,0,0);font-family:Times New Roman;font-size:medium;line-height:normal;background-color:rgb(255,255,238)'> phòng-phuh</span><span style='font-family:新細明體,serif;background-color:transparent;line-height:1.5;font-size:10pt'>共水送去浴間仔內。阿恰共阮的衫挾佇伊的胳下空，幌動伊肉感的身軀，行過塗橋轉去厝。</span></p>

<p><span style='font-family:新細明體,serif'>有一工下晡，阿恰來阮兜賣番鴨。</span></p>

<p><span style='font-family:新細明體,serif'>番鴨是一種面生<font color='#ff0000'>較</font>若親像火雞，翅仔像雞仔仝款有色澤的，身軀差不多佮鴨子平大的鳥類。拗蠻的所在像火雞仝款，厚話的時陣真像鴨仔，直接行佇土人部落澹糊糊的塗跤頂面。鴨仔吵吵鬧鬧的跳入去溪仔內底，<span lang='EN-US'>in</span>就佮徛佇岸邊的一塊柴頂面仝款咧呱呱叫，然後「噗通」一聲跳入去水底。<span lang='EN-US'>In</span>就是這種鳥仔－</span></p>

<p><span style='font-family:新細明體,serif'>夫人叫我佮古賀「過來看番鴨的鴨仔囝」。古賀偷看阿恰白拋拋的胸坎，我講：「這个大漢了後會飛上天。」</span></p>

<p><span lang='EN-US'>P67</span></p>

<p><span style='font-family:新細明體,serif'>「飛偌懸<span lang='EN-US'>?</span>」</span></p>

<p><span style='font-family:新細明體,serif'>「差不多三層樓懸。」</span></p>

<p><span style='font-family:新細明體,serif'>「按呢會飛走<span lang='EN-US'>?</span>」</span></p>

<p><span style='font-family:新細明體,serif'>「哪會<span lang='EN-US'>?</span>是家禽。」伊講，一副無伊的代誌仝款。</span></p>

<p><span style='font-family:新細明體,serif'>三隻黃色的鴨咪仔，按阿恰白色的手䘼內底，探出來伊若像薰喙仔仝款扁扁的喙，發出若消風的叫聲。阿恰歪頭，晃動彩色的耳鉤，拜託阮的厝頭家夫人<span lang='EN-US'>:</span></span></p>

<p><span style='font-family:新細明體,serif'>「偌濟錢攏無關係，拜託你買一寡仔鴨咪仔。」</span></p>

<p><span style='font-family:新細明體,serif'>「毋過飼這寡仔物件，埤仔內底的魚仔毋就去予伊食了了<span lang='EN-US'>?</span>憨憨。」</span></p>

<p><span style='font-family:新細明體,serif'>去<font color='#ff0000'>佮</font>夫人罵，阿恰失志的用面去挲若像抹粉的海綿的鴨咪仔。細隻番鴨干焦目睭生一輪<font color='#ff0000'>烏</font>毛，予人感覺親像四十歲破病的查埔人。阿恰死心地行出去時陣，鴨咪仔用無精神的眼神，毋甘的按阮這邊看，然後就開叫。</span></p><p><font face='新細明體, serif'>P68</font></p>

<p><span style='font-family:新細明體,serif'>「毋通予<font color='#ff0000'>恁</font>兜的雞公來阮兜賣肉」</span></p>

<p><span style='font-family:新細明體,serif'>有一工，阿恰閣來<font color='#ff0000'>閣</font>夫人抗議。厝頭家夫人聽無阿恰的意思，現出驚疑的表情。阿恰<font color='#ff0000'>受</font>氣的講<span lang='EN-US'>:</span>「阮兜的雞母是來亨雞，逐工攏會生真濟真大<font color='#ff0000'>粒</font>的蛋。<font color='#ff0000'>恁</font>兜的是矮雞<span lang='EN-US'>?</span>矮雞走來阮兜耍了後，雞蛋愈來愈細粒矣。」</span></p>

<p><span style='font-family:新細明體,serif'>夫人笑出聲，向伊講拍謝<span lang='EN-US'>:</span>「真拍謝，我以後袂<font color='#ff0000'>閣</font><span lang='EN-US'>in </span>放出籬笆矣。」阿恰真滿意的離開矣。</span></p>

<p><span style='font-family:新細明體,serif'>後壁的土人城內流行著「賣淫」這个新潮的用語。暗時，按古賀的房間看出去，看著橋的附近有土人查某囡仔頭低低咧行路的<font color='#ff0000'>烏</font>影。無偌久，<font color='#ff0000'>烏</font>影變做兩个，然後又閣交纏做一个，行入岸邊的紅瓦厝內。窗仔內的電火熄去，干焦溪仔發出青光－一工閣一工。有的查某囡仔<font color='#ff0000'>猶</font>是佇天欲暗的時陣，梳妝打扮，騎跤踏車去繁華的城市內。</span></p>

<p><span style='font-family:新細明體,serif'>「毋過阿恰就毋是彼款命。」厝頭家夫人共阮講，「阿恰兩歲的時陣<font color='#0000ff'>去予彼傢伙買落來</font>，將來欲嫁予<span lang='EN-US'>in </span>的大囝做新婦。」</span></p>

<p><span style='font-family:新細明體,serif'>阿恰叫「大哥」的少年人，佇阮學校附近的糖仔工廠咧上班。工廠是紅磚仔的建築，白白的煙按親像橫咧咬的薰吹仝款的煙筒管噴出來，佇背景是<font color='#ff0000'>烏</font>塗田的天頂，變做一條會流振動的溪仔。</span></p><p><span style='font-family:新細明體,serif' lang='EN-US'>P69</span></p><p><span style='font-family:新細明體,serif'>阿恰嘛來阮學校摒掃。放學了後，行佇運動埕的草地頂懸，聽著有人喝「中村先生」。阿恰為著拭玻璃迒坐佇二樓的窗仔座頂懸。窗子真懸，我看了攏感覺頭眩。阿恰是真套俗。黃昏時，這个四界攏是溪仔佮埤仔的郊區時常會罩霧，阿恰佮「大兄」總是親密的行做伙行佇學校後壁的田岸頂。肉感的身軀穿插佇純白的衫內底的阿恰，手內底提著紅色的見笑草，滿面笑容。看著佇埤仔咧歇睏的水牛，就真熟手的用見笑草趕牛被頂懸的牛虻。</span></p><p><span style='font-family:新細明體,serif'>徛家的池仔邊有一欉木瓜樹，伊的樹身偌親像長矛仝款，鑿向干焦連海龍嘛攏會清閒泅水的深藍好天。彼一天，池仔的水真清，會當看著紅鯉魚排做一隊，佇水底堆做一堆的焦葉頂懸泅來泅去。厝頭家出差去日月潭進行土木工程建築，一去就攏無消息。夫人倚佇木瓜樹頂懸，拍噗仔叫鯉魚，彼咧背影看起來真寂寞。梳妝打扮的夫人共伊抹粉的面斡過來，向後面坐佇冊桌頭前的我講<span lang='EN-US'> :</span></span></p><p><span style='font-family:新細明體,serif'>「鯉魚一點仔嘛無變大隻。」</span></p><p><span style='font-family:新細明體,serif'>水邊有真濟水蛇會出現，蛇看見魚仔，恬靜的水面趖過一</span><span style='font-family:新細明體-ExtB,serif'>𤆬</span><span style='font-family:新細明體,serif'>殕色。竹篙拍水的聲音，佮夫人的聲音<span lang='EN-US'> : </span>「石頭下跤，無著是佇石頭下跤<span lang='EN-US'>?</span>無著，毋是佇遐，是佇杜鵑花叢內底。」</span></p><p><span style='font-family:新細明體,serif' lang='EN-US'>P70</span></p><p><span style='font-family:新細明體,serif'>叫聲停睏矣，過一時仔，古賀佇格仔搝門外口咻我。我按房間行出去，徛佇咧。走廊，看著古賀手提竹篙，竹篙面頂有一條蛇若舊索仔，軟膏膏的掛佇面頂，蛇頭的皮肉攏現現出來，現出來的皮肉若像馬肉仝款鮮的色澤。</span></p><p><span style='font-family:新細明體,serif'>蛇又閣和土人部落的番鴨冤家。</span></p><p><span style='font-family:新細明體,serif'>「嘎<span lang='EN-US'>!</span>」敢若傳來嚨喉去予裂破的叫聲，所以按古賀的房間的窗仔會當看著溪仔邊仔的部落，看著番鴨佇低地的塗水當中咧展翼，飛若走仝款，閣袂輸無性命的一个物件。彼个物件的頷頸去予蛇纏牢牢，伊飛到兩尺高的半空中。番鴨拚性命咧展翼，一下仔就消失佇竹林中。</span></p><p><span style='font-family:新細明體,serif'>有一工，才拄聽著風咧剾格子搝門的聲，門窗外口已經是風透雨大，駁岸的塗水流入去池仔內底，緊促的雨水共水面抐予濁<span lang='EN-US'>kiak-kiak</span>。暗時，雨猶是落袂停。池仔內的水愈來愈濟，水面嘛愈來愈懸，木瓜樹的根浸佇水內底，懸五寸。夫人佇我佮古賀的房間外口的走廊行來行去，跤步聲真著急，喙咧喝<span lang='EN-US'> : </span>「鯉魚、鯉魚。」第二工，風雨攏停啊，木瓜樹頂干焦賰一粒夠分的木瓜，懸懸的掛佇遐。毋過一透早夫人就真無歡喜的形，寂寞的形影倚佇咧木瓜樹邊仔，家己咧踅踅唸<span lang='EN-US'> : </span>「差不多有一百條去予流走<span lang='EN-US'>?</span>」</span></p><p><span style='font-family:新細明體,serif'>後來閣過一禮拜，阿恰的白色形影出現佇後壁的竹門。伊用雙手共面桶抱住胸崁進前，面桶是白色的琺瑯底的水池，一隻紅鯉魚干焦現出伊的魚翼仔，佇水中泅水泅甲真無自在的形。</span></p><p><span style='font-family:新細明體,serif' lang='EN-US'>P71</span></p><p><span style='font-family:新細明體,serif'>阿恰嗽一聲，講<span lang='EN-US'> : </span>「我大兄去溪仔邊釣魚，釣著這隻魚。我想這一定是按這个池仔走出去的，所以就硬佮伊討，然後就</span><span style='font-family:新細明體-ExtB,serif'>𤆬</span><span style='font-family:新細明體,serif'>來遮矣。</span><span style='font-family:新細明體,serif'>」</span></p><p><span style='font-family:新細明體,serif'>阿恰講咧，就佮面桶輕輕的囥佇灶跤地板邊仔的瓦斯爐頭前。夫人現出真歡喜的表情，毋過紲毋講話。</span></p><p><span style='font-family:新細明體,serif'>「囥入去池仔內底好無<span lang='EN-US'>?</span>」</span></p><p><span style='font-family:新細明體,serif'>阿恰徛佇咧塗跤頂懸，偷偷仔看徛佇咧地板頂懸的夫人。夫人兇狂的講<span lang='EN-US'> : </span>「免，毋免矣。遮嘛袂當確定一定是按阮兜流出去的，就算是嘛無要緊。就送予你，提轉去。」</span></p><p><span style='font-family:新細明體,serif'>阿恰面紅紅的講<span lang='EN-US'> : </span>「按呢喔<span lang='EN-US'>?</span>我提轉去飼。」</span></p><p><span style='font-family:新細明體,serif'>阿恰真歡喜的捀著面桶，琺瑯底的水池的水濆出真大的湧。鯉魚真無閒蹛佇淺水中繼續喘氣，伊閣喙翹起來歕出白色的沫，沫佇伊的頭頂變成泡，紲落來就無去矣。雖然夫人總是頭<span lang='EN-US'>l</span>ê<span lang='EN-US'>-l</span>ê，毋過看起來是真感動的形。</span></p><p><span style='font-family:新細明體,serif'>阿恰按夫人手中接過阮的衫，就挾佇胳<span lang='EN-US'>lang</span>跤，行到溪仔邊，濫佇岸邊的查某當中，咧洗彼寡仔衫。逐擺來提衫的時，伊攏會笑笑啊講<span lang='EN-US'> : </span></span></p><p><span style='font-family:新細明體,serif' lang='EN-US'>P72</span></p><p><span style='font-family:新細明體,serif'>「古賀先生、中村先生、新潮先生。」</span></p><p><span style='font-family:新細明體,serif'>伊可能是掠準講粗俗的久留米藍衫嘛是真高級的物件<span lang='EN-US'>?</span>古賀按家己的房間內底偷看，一副真正經的形講<span lang='EN-US'> : </span>「佇彼條溪仔洗我上好的一領實在是垃圾甲欲死。」</span></p><p><span style='font-family:新細明體,serif'>我雄雄就感覺真興奮，就講一个真白目的耍笑<span lang='EN-US'> : </span>「這馬咧洗你的衫的阿恰，一的手頂懸毋干焦有一隻真嚴肅的番鴨咧泅水<span lang='EN-US'>?</span>」</span></p><p><span style='font-family:新細明體,serif'>古賀連鞭就去予我感染著，伊回答我，講<span lang='EN-US'> : </span>「干焦有紅鯉魚會按手䘼內底泅出來。」</span></p><p><span style='font-family:新細明體,serif'>阿恰一發現阮咧共伊恥笑的時陣，就<span lang='EN-US'>tsham</span>像平常時仝款，就佇咧對岸向阮微微笑。伊面斡去另外一爿，向其他的查某囡仔講話，毋知<span lang='EN-US'>in</span>咧講啥物話。按阮兜出入的時，伊感覺真得意。</span></p><p><span style='font-family:新細明體,serif'>有一工，夫人衝衝碰碰按土人部落轉來，開喙就講 <span lang='EN-US'>: </span>「阿恰矣，</span></p><p><span style='font-family:新細明體,serif'>「聽講阿恰矣，伊昨日抱一隻豬佮伊作伙睏。」夫人喘怦怦的講。</span></p><p><span style='font-family:新細明體,serif'>「昨日暗時，後面的人家欲刣豬祭拜神明，結果阿恰紲講彼隻豬真可憐，竟然陪彼隻豬擋到天光。毋管<span lang='EN-US'>in</span>阿爸佮阿兄按怎樣苦勸，伊攏毋聽，目屎滴目屎流的咧佮豬相辭。」</span></p><p><span style='font-family:新細明體,serif' lang='EN-US'>P73</span></p><p><span style='font-family:新細明體,serif'>暗時，我佮古賀到土人部落去看祭典。彼爿的地勢較低，用石頭隔開鋪佇塗跤變成石板路。佇小路的斡角，尖尖的竹葉烏影去磕著阮的衫。家家戶戶攏有蠟燭台佮瓦斯，光照著竹林、人家的塗角壁，閣有來來去去的人。</span></p><p><span style='font-family:新細明體,serif'>阮<span lang='EN-US'>u</span>í人家的壁佮壁中間軁過，來到一塊空地。石梯面頂起一座尪仔的戲台，焦涸涸的田地頂懸有一陣人。舞台上，有一个親像項羽仝款留喙鬚的將軍，向一个<span lang='EN-US'>tsham</span>像仙女仝款的查某人起跤動手，然後就佮伊睨。彼个查某人干焦跍咧，恬恬阿哭。</span></p><p><span style='font-family:新細明體,serif'>布幕一放落來，就想起銅鑼聲。</span></p><p><span style='font-family:新細明體,serif'>「喂，喂，阿恰佇佗位<span lang='EN-US'>?</span>」古賀摸我的腹肚，我看著阿恰穿青色的衫頂懸有繡蘭花，坐踮石梯邊仔的陰暗的所在。石梯的影照著伊的胸崁，膨皮的圓面浮現佇光<span lang='EN-US'>sih-sih</span>的蠟燭光當中。伊的紅紅的喙唇微微阿<span lang='EN-US'>peh</span>開，滿面癡迷的款，干焦沉醉佇弦子的音樂當中。抱著豬仔咧睏的阿恰，看起來足高貴。</span></p><p><span style='font-family:新細明體,serif'>入冬了後，一直攏是<span lang='EN-US'>tsham</span>像內地的秋天仝款好的天氣。セット（<span lang='EN-US'>seto</span>）的人逐日透早攏會來厝頭家夫人的兜。毋過厝頭家一直毋轉來，夫人寂寞的形影倚靠佇木瓜樹。夫人有氣無力的咧叫鯉魚，伊共蛹輕輕阿擲入去池仔內底，紅鯉魚就佇伊的跤邊仔泅做一堆，互相</span><span style='font-family:新細明體-ExtB,serif'>𤲍來𤲍去</span><span style='font-family:新細明體,serif'>，池仔水去予<span lang='EN-US'>in </span>染做紅色。</span></p><p><span style='font-family:新細明體,serif' lang='EN-US'>P74</span></p><p><span style='font-family:新細明體,serif'>無偌久，我就去東京矣。</span></p><p>









</p><p><span style='font-family:新細明體,serif' lang='EN-US'>­­­</span><span style='font-family:新細明體,serif'>－厝頭家嘛是攏無消息。這</span><span style='font-family:Gungsuh,serif' lang='EN-US'>ts</span><span style='font-family:Gungsuh,serif'>ā<span lang='EN-US'>m</span></span><span style='font-family:新細明體,serif'>仔，行路攏有聲的夫人的形影，時常佇半暝的時陣佇我房間頭前的走廊行來行去。所以，月底，我拍算按遮搬出去。阿恰生一个查埔囡仔，總是感覺彼个紅嬰仔是最近才出世，毋知按怎樣已經會當佮豬仔做伙耍矣</span><span style='font-family:Gungsuh,serif' lang='EN-US'>-</span><span style='font-family:新細明體,serif'>差不多十工進前，我收著古賀寄來的批，我踮佇無一欉樹仔會變紅的東京的租的厝內底，拍開伊的批。</span></p><p><span style='font-family:新細明體,serif'><br/></span></p><p><span style='font-family:新細明體,serif'><br/></span></p><p><font size='2'><span style='font-family:新細明體,serif'>好年光</span> <span style='font-family:新細明體,serif'>林越峯</span></font></p><p><span style='font-family:Taigi Unicode' lang='EN-US'><font size='2'>P227</font></span></p><p><font size='2'><span style='font-family:新細明體,serif'>舊年，按立秋的前後，連紲三個月攏無落半滴雨。逐工，天氣攏是燒烘烘。日頭親像針仝款，地板下跤干焦有火咧燒，一陣燒</span><span style='font-family:Taigi Unicode' lang='EN-US'>hut-hut</span><span style='font-family:新細明體,serif'>的燒氣，按跤底開始滾起</span></font></p><p><font size='2'><span style='font-family:新細明體,serif'>來。天色攏是一片藍，有的干焦只是貼上幾糊親像棉仔的白雲，</span><span style='font-family:Taigi Unicode' lang='EN-US'>tsham</span><span style='font-family:新細明體,serif'>一擺變烏嘛無。溝仔內攏無水矣，四屆的田地嘛攏焦涸涸。一直到九月半了後，稻仔攏猶是</span><span style='font-family:Taigi Unicode' lang='EN-US'>lang-lang</span><span style='font-family:新細明體,serif'>短短的。有的，葉仔尾紲有三四吋去予蔫去。規个田地內，攏看無半欉黃</span><span style='font-family:Taigi Unicode' lang='EN-US'>gìmgìm</span><span style='font-family:新細明體,serif'>的稻仔。害農民攏叫苦連天，走投無路，逐个攏是枵著腹肚，身軀頂攏揹一堆債務，閣徙稞仔、提官糧。</span></font></p><p><font size='2'><span style='font-family:新細明體,serif'>毋過，今年攏無仝款，過清明了後，春雨落來，稻仔一工一工懸起來。五月節進前，綠</span><span style='font-family:Taigi Unicode' lang='EN-US'>tshang-tshang</span><span style='font-family:新細明體,serif'>的田園內，鋪上一層金鑠鑠的稻仔，逐个人攏講這是幾仔年以來攏無的好年光。而且，米價閣起幾</span><span style='font-family:Taigi Unicode' lang='EN-US'>á</span><span style='font-family:新細明體,serif'>倍。殼，「九三」斗，一「車」賣七十塊。所以有真濟農民，攏無</span><span style='font-family:Taigi Unicode' lang='EN-US'>tsham</span><span style='font-family:新細明體,serif'>像舊年仝款哀爸叫母，緊張較欲死。逐个攏是滿面春風，攏咧等待收成還帳。</span></font></p><p><span style='font-family:Taigi Unicode' lang='EN-US'><font size='2'>P228</font></span></p><p><font size='2'><span style='font-family:新細明體,serif'>許阿大嘛是仝款歡喜，希望節後有較濟的粟仔會當收成，會當提去還債，希望按呢會當減食一寡仔番薯糜。伊逐擺按田仔攑鋤頭轉來，攏真歡喜</span><span style='font-family:Taigi Unicode' lang='EN-US'>tsham</span><span style='font-family:新細明體,serif'>　</span><span style='font-family:Taigi Unicode' lang='EN-US'>in</span><span style='font-family:新細明體,serif'>　某講</span><span style='font-family:Taigi Unicode' lang='EN-US'>:</span><span style='font-family:新細明體,serif'>「天公伯仔真正是有咧共咱鬥相共，雨水落了真夠，今年收成一定袂䆀。比往年，應該會加差不多八擔粟仔。莫講八擔，就算是六擔嘛袂歹。嘿阿，粟仔的價數起真濟，七塊，比往年好真濟。</span><span style='font-family:新細明體,serif'>」</span></font></p><p><font size='2'><span style='font-family:新細明體,serif'>過無若濟工，肉粽節過後，四界的稻仔攏熟阿。歸个庄頭的做田人，攏咧無閒。查埔人攏去田仔無閒割稻仔、薅草，查某人就佇厝內曝粟仔、燃水、煮飯。共囡仔攏擲佇邊仔無咧插</span><span style='font-family:Taigi Unicode' lang='EN-US'>in</span><span style='font-family:新細明體,serif'>，予</span><span style='font-family:Taigi Unicode' lang='EN-US'>in</span><span style='font-family:新細明體,serif'>佇邊仔哭，去田仔鬥相共。日頭赤焱焱，逐家攏咧無閒共粟仔曝予焦，挨米。</span></font></p><p><font size='2'><span style='font-family:新細明體,serif'>節後閣過五工，許阿大嘛共稻子割起來。伊種作的田少，無需要蓋濟人做穡。若是有四个人，就愛佇一工內底共稻仔割完。所以，除了伊佮</span><span style='font-family:Taigi Unicode' lang='EN-US'>in</span><span style='font-family:新細明體,serif'>某以外，伊閣揣隔壁的老厝邊傳興佮有財伯仔來鬥相共。</span></font></p><p><font size='2'><span style='font-family:新細明體,serif'>這一工，天氣實在是有夠熱，干焦是恬恬坐佇塗跤就大粒汗、細粒汗。毋過，許阿大是一點仔感覺嘛無。伊看著稻子生做這呢好，飽穗的稻仔、長長的稻穗，攏共無好的一切放袂記。歸身軀攏是汗，身軀澹糊糊</span><span style='font-family:Taigi Unicode' lang='EN-US'>tsham</span><span style='font-family:新細明體,serif'>像按水底撈起來仝款，伊無館伊歸身軀攏是汗嘛是拚性命的咧割稻仔，向腰，拚命，一欉一欉割起來。伊心內一直咧想</span><span style='font-family:Taigi Unicode' lang='EN-US'>:</span><span style='font-family:新細明體,serif'>這冬的收成好，稻子的價數嘛有起，這冬至少會加七擔的粟仔會當囥入去倉庫內底。</span></font></p><p><span style='font-family:Taigi Unicode' lang='EN-US'><font size='2'>P229</font></span></p><p><font size='2'><span style='font-family:新細明體,serif'>而且這期種的閣是蓬萊種。蓬萊種偌好啊。伊的價數比其他的物件攏起真濟，一擔七塊二。嘿啊，二七</span><span style='font-family:Taigi Unicode'> </span><span style='font-family:新細明體,serif'>十四，七七</span><span style='font-family:Taigi Unicode'> </span><span style='font-family:新細明體,serif'>四十九，五十塊四。會當還一寡仔債，食一頓白米飯。許阿大按呢咧想，就感覺真歡喜。伊共腰向起來，就真滿意的</span><span style='font-family:Taigi Unicode' lang='EN-US'>tsham</span><span style='font-family:新細明體,serif'>傳興佮有財伯仔講</span><span style='font-family:Taigi Unicode' lang='EN-US'>:</span><span style='font-family:新細明體,serif'>「我今年祭拜土地公伯仔的牲禮，一定愛較大附，你想按呢對無</span><span style='font-family:Taigi Unicode' lang='EN-US'>?</span><span style='font-family:新細明體,serif'>」</span></font></p><p><font size='2'><span style='font-family:新細明體,serif'>「嘿啊，做穡人，賺得攏是土地公錢。收成好，牲禮是應該愛較大。」有財伯仔一面無閒拍粟仔，一面大聲講。</span></font></p><p><font size='2'><span style='font-family:新細明體,serif'>「阿大叔仔，你運氣真好，稻子這呢飽穗，斤量秤出來一定是重。」傳興嘛講。</span></font></p><p><font size='2'><span style='font-family:新細明體,serif'>「年偌好，今年人人是攏仝款，我臆你今年一定嘛袂歹。」許阿大講，伊閣拚性命咧割。</span></font></p><p><font size='2'><span style='font-family:新細明體,serif'>暗頓了後，許阿大坐佇粟仔堆邊仔的椅條頂懸，共收成算算的，就歡歡喜喜向因某講</span><span style='font-family:Taigi Unicode' lang='EN-US'>:</span><span style='font-family:新細明體,serif'>「今年的運氣袂䆀，頂份田十六擔，下份割三十一，總共是四十七擔的粟仔。往年攏是四十擔爾爾，無著是四十一、四十二擔半按呢，是比五年前好真濟。」許阿大按袋仔內提出薰袋仔，然後提出薰管，點薰。</span><span style='font-family:Taigi Unicode'> </span></font></p><p><span style='font-family:Taigi Unicode' lang='EN-US'><font size='2'>P230</font></span></p><p><span style='font-family:新細明體,serif'><font size='2'>「按呢，是毋是加六擔粟仔<span lang='EN-US'>?</span>」阿大<span lang='EN-US'>in</span>某攑頭問。伊是坐佇椅條下面的破蓆仔頂懸，抱一个兩三歲的幼嬰仔咧飼奶。</font></span></p><p><span style='font-family:新細明體,serif'><font size='2'>「我是無要緊，抑是你家己家紩一寡仔衫來穿。」阿大的某講，攑頭看天，閣講<span lang='EN-US'>:</span>「這兩工若攏是按呢的天氣，我想粟仔應該就會當送入風鼓阿。」</font></span></p><p><span style='font-family:新細明體,serif'><font size='2'>「著是講啊，天公伯仔若是肯共咱鬥相共。」許阿大攑頭天。天頂是清氣，月娘光爍爍。閣有雲，白色的，天頂有一片雲干焦海波浪仝款，另外一片雲親像一陣羊仔行佇天頂。</font></span></p><p><span style='font-family:新細明體,serif'><font size='2'>閣無閒幾工，許阿大的粟仔，已經挨米挨好阿。庄內的做穡人嘛攏共稻仔割起來、曝焦，準備欲送入去風鼓內底。這个時陣，許阿大煞憂頭結面。毋干焦許阿大一個人憂頭結面，規仔庄頭的做田人攏嘛是憂頭結面，因為，稻仔的價數雄雄落價阿。一石粟仔，干焦賣六塊二。「蓬萊」種嘛無較好，上懸的價數才六塊四爾爾，才加二塊。</font></span></p><p><span style='font-family:新細明體,serif'><font size='2'>許阿大聽著這个消息，心肝頭<span lang='EN-US'>tsham</span>像用鼎咧煎物件仝款，規暗攏無睏，返來反去就是咧想稻仔的價數，四十七擔的粟仔入屯，扣掉十八石的租金，賰的就干焦二十九擔的粟仔。舊年閣欠八石的稅金。毋過，舊年稻子的價數較好，每石七塊四，八石結算了後愛五十九塊二。這麼還予伊就愛九石五斗四。</font></span></p><p><span style='font-family:新細明體,serif' lang='EN-US'><font size='2'>P231</font></span></p><p><span style='font-family:新細明體,serif'><font size='2'>後面賰的無二十石，換作錢，干焦一百偌塊爾爾。</font></span></p><p><span style='font-family:新細明體,serif'><font size='2'>這會當做啥物呢<span lang='EN-US'>?</span>當作厝內的買菜的錢嘛無夠，何況閣愛買肥料，還真濟的債務、藥鋪、病院、鹹魚擔。</font></span></p><p><span style='font-family:新細明體,serif'><font size='2'>第四工，聽講價數閣落價阿。這是傳興特別來講。</font></span></p><p><span style='font-family:新細明體,serif'><font size='2'>「阿大叔仔，你糶米欲<span lang='EN-US'>?</span>」一透早，傳興一行入去阿大<span lang='EN-US'>in</span>兜，就按呢閣伊問。</font></span></p><p><span style='font-family:新細明體,serif'><font size='2'>這个時陣，阿大才坐佇門跤口的石梯咧食薰。</font></span></p><p><span style='font-family:新細明體,serif'><font size='2'>「猶未，你咧，聽講價數真低，是真的嗎<span lang='EN-US'>?</span>」許阿大提薰管，伊用薰管頭去敲石頭，共內底的薰屎敲出來。</font></span></p><p><span style='font-family:新細明體,serif'><font size='2'>「講到粟仔的價數，真正是姦。『蓬萊』，六十二。」</font></span></p><p><span style='font-family:新細明體,serif'><font size='2'>「毋是講六十四<span lang='EN-US'>?</span>」</font></span></p><p><span style='font-family:新細明體,serif'><font size='2'>「昨昏閣落價，我是昨昏去糶米。」傳興提起跤邊的椅仔，共頂懸的垃圾歕掉才坐。</font></span></p><p><span style='font-family:新細明體,serif'><font size='2'>「姦，做田人真正是有夠無出脫，年若較好，粟仔就賣無好價數。」許阿大閣鬥一管薰，點火，食薰。</font></span></p><p><span style='font-family:新細明體,serif'><font size='2'>「好冬有啥路用<span lang='EN-US'>?</span>收成好，稻仔濟，價數嘛真低。好處攏去予收田租的人提去阿，舊年洘旱，稻仔生了歹，租金稅金煞攏無降價。今年有較好，毋過煞四界咧講欲起租金。」傳興，<span lang='EN-US'>tshun-lûn</span>，共倒跤囥佇正跤頂懸，閣講<span lang='EN-US'>:</span>「嘿阿，阿大叔仔，我就是特別來共你講，你愛較緊共米賣出去，聽講米價閣會落。」</font></span></p><p><span style='font-family:新細明體,serif' lang='EN-US'><font size='2'>P232</font></span></p><p><span style='font-family:新細明體,serif'><font size='2'>「閣會落<span lang='EN-US'>?</span>姦，驚伊落到一車賰二塊錢爾爾，這冬，我看做田人著愛活活去予枵死好阿。哼<span lang='EN-US'>!</span>看著鬼，閣咧起租金，這個世界總是有錢人較占便宜，無錢的散赤人就愛吃虧一世人。嘿阿，傳興。你的草縛好欲<span lang='EN-US'>?</span>」薰火熄去，許阿大閣點一隻洋火，用手黨咧，細膩共火送到薰槽頂懸。</font></span></p><p><span style='font-family:新細明體,serif'><font size='2'>「猶未，拄想欲去。」</font></span></p><p><span style='font-family:新細明體,serif'><font size='2'>「我嘛拍算早起欲共伊縛好。按呢，咱作伙去。」許阿大講，就共薰屎敲掉，一共薰管鉼佇尻脊骿頂懸，就閣傳興行出去。</font></span></p><p><span style='font-family:新細明體,serif'><font size='2'>日子一工一工過去，這馬已經六月。粟仔的價數雖然閣落兩角，毋過許阿大的粟仔煞不得以愛賣出去。因為租金已經愛交阿，肥料嘛愛買。閣有藥鋪、病院的債要還。所以，伊今仔日就共粟仔賣予裕隆棧。蓬萊，六塊錢，無尾數。</font></span></p><p><span style='font-family:新細明體,serif'><font size='2'>許阿大，按裕隆棧出來，一路上閣咧計畫。一車粟仔，六十塊。四十六石賣兩百七十六塊錢。租金稅金，閣舊年八石，總共一百八十七塊佮兩角。賰的，買一寡仔肥料，還一寡仔債。一家三个人，一頓飯，兩日靡，番薯簽較濟。</font></span></p><p><font size='2'><span style='font-family:新細明體,serif'>「</span><span style='font-family:新細明體,serif'>阿大伯仔，</span><span style='font-family:新細明體-ExtB,serif'>𠢕</span><span style='font-family:新細明體,serif'>早</span><span style='font-family:Taigi Unicode' lang='EN-US'>!</span><span style='font-family:新細明體,serif'>欲買一寡仔鹹鰱魚轉去無。在地的，好食，閣俗。</span><span style='font-family:新細明體,serif'>」許阿大按賣魚的擔仔行過的時陣，鹹魚擔的頭家，就真大聲地共伊拍招呼。</span></font></p><p><span style='font-family:新細明體,serif' lang='EN-US'><font size='2'>P233</font></span></p><p><font size='2'><span style='font-family:新細明體,serif'>「阿大伯仔，魚阿真鮮閣俗。一斤算你兩角四。欲偌濟<span lang='EN-US'>?</span></span><span lang='EN-US'> </span><span style='font-family:新細明體,serif'>佗一塊<span lang='EN-US'>?</span>彼塊<span lang='EN-US'>?</span>收成好，食寡仔魚仔是應該的。</span><span style='font-family:新細明體,serif'>」賣魚的旺生嘛講。</span></font></p><p><span style='font-family:新細明體,serif'><font size='2'>「這冬好，煞無錢。」</font></span></p><p><span style='font-family:新細明體,serif'><font size='2'>「無要緊，買轉去就好，這塊<span lang='EN-US'>?</span>彼塊<span lang='EN-US'>?</span>」</font></span></p><p><span style='font-family:新細明體,serif'><font size='2'>「來拉，愛偌濟<span lang='EN-US'>?</span>無錢咱就先記數，賣捌人算塊六，賣你算塊半。」</font></span></p><p><span style='font-family:新細明體,serif'><font size='2'>「今仔日，無欲買，因為厝內猶有。」許阿大躊躇一下仔，閣馬上行走。心內咧想，一斤「一角半」，兩斤「三角」。</font></span></p><p>









<font size='2'><span style='font-family:新細明體,serif'>袂當<span lang='EN-US'>!</span>袂當<span lang='EN-US'>!</span>三角錢，會當買番薯三十斤，咱兜上少會當食五工，嘿啊<span lang='EN-US'>!</span>鹹鰱魚<span lang='EN-US'>…</span>袂當<span lang='EN-US'>!</span>袂當<span lang='EN-US'>!</span>厝內猶有醃瓜會當配食。加開錢，袂當<span lang='EN-US'>!</span>袂當<span lang='EN-US'>!</span>三角錢，藩屬三十斤，會當食五工</span><span style='font-family:新細明體,serif'>。</span></font></p><p><font size='2'><span style='font-family:新細明體,serif'><br/></span></font></p></div></td></tr></tbody></table></div></div><br /><small>Updated on <abbr class="updated" title="2014-06-10T05:40:36.322Z">&#20845;&#26376; 10, 2014</abbr> by <span class="author"><span class="vcard"><a class="fn" href="mailto:laiyiting1025@gmail.com">Yi Ting Lai</a></span></span> (<a href="../history.html">Version <span class="sites:revision">11</span></a>)</small><br /></div></div></body></html>