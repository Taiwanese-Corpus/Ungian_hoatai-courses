<html><head><title>ATA100108&#20339;&#33459; (Version 8)</title></head><body><div class="hentry webpage" id="https://sites.google.com/feeds/content/site/2014shoatai/6504434364165111285"><h3><span class="entry-title">ATA100108&#20339;&#33459;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span style='font-family:新細明體,serif'>＜戀情佮惡靈＞</span></p>

<p><span style='font-family:新細明體,serif'>　　維茵圖書館所典藏名為「熱蘭遮城市」的水彩畫，畫的是隔開遙遠的內港面對台南，佇伊突出的一鯤身砂島頂面雙重牆的熱蘭遮城，</span><span lang='EN-US'>tshāi</span><span style='font-family:新細明體,serif'>著颺颺</span><span lang='EN-US'>(iānn)</span><span style='font-family:新細明體,serif'>飛的荷蘭國旗的雄偉壯麗，有官邸、荷連外城、油特黎都堡壘、刑場、市場、拍鐵店、鳥仔舍等等，這<font color='#ff0000'>个島</font>隔開的外港佮內港的藍海，紅帆數十隻兵船，戎克的聚集，畫甲非常優美。</span></p>

<p><span style='font-family:新細明體,serif'>　　這座城建築完成二十二冬了後，鄭成功的官兵來攻打，佔領城堡共伊改叫作安平鎮，共歐洲式市街改作廟宇式的明朝式街鎮，然後城堡毀滅，干焦賰安平的地名，這馬來到遮，只會當佇頭殼內底幻想以前熱蘭遮城市的模樣爾爾。毋但街市的改變，和這馬內港遮爾濟的戎克船，嘛漸漸仔隨著土地浮起來佮砂土的堆積，不知不覺之中無去矣。彼當時，熱蘭遮的砂島，後來佮台南的土地連做伙。到最近這幾年，因為外港嘛循著內港的「覆轍」，海有漸漸退後的趨勢，所以佇安平，聽講築港的工程也開始矣，才會有碰碰的爆炸的聲音，徛佇野草繁盛的荷連外城的基石頂懸，攏會當聽甲真清楚。</span></p>

<p><span style='font-family:新細明體,serif'>　　早就計畫好欲佇寒人的時陣，遊覽古都台南。</span></p>

<p><span style='font-family:新細明體,serif'>　　同事艾教授特別共我介紹，會使蹛佇台南車站樓頂的鐵路飯店。猶閣有，伊驚我對台南的地理無熟<font color='#ff0000'>似</font>，嘛請歷史文物館的書記石澄波先生，替我紹介歷史遺跡。就按呢，完全照伊的安排，我才來到台南。石先生果然是史學專家所推薦的，對史蹟確實有研究。</span></p>

<p><span style='font-family:新細明體,serif'>　　「台南佇<font color='#ff0000'>兩</font>百八十一年前，鄭成功據台的時陣，是承天府的首都，鄭經的參軍陳永華佇市區建設的時，制定東安坊、西定坊、寧南坊、鎮北坊四坊區域。安平佇西定坊遙遠的西方，以前有隔海，這馬是以運河佮台南連結。」</span></p>

<p><span style='font-family:新細明體,serif'>　　我毋是專家，但是原本對這有一寡<font color='#ff0000'>智</font>識，所以聽伊的說明，感覺真趣味。</span></p>

<p><span style='font-family:新細明體,serif'>　　「遮是油特黎都堡壘。」</span></p>

<p><span style='font-family:新細明體,serif'>　　看伊的手指的所在，是較無遐崎的山崙，頂面閣有幾枝枯木，對遐到山麓，是一面纍纍的墓地，為著<font color='#ff0000'>囝</font>孫繁榮的風水思想，必須愛選擇景觀好的所在，建造象徵人的五臟的墓地，遮的墓地攏面對台灣海峽，有的堅固美麗，也有在生進前的彩色肖像畫，互相競妍，毋過畢竟是死者的安<font color='#ff0000'>住</font>地，總是予人有淒寂的感覺。<font color='#ff0000'>拄</font>好是烏暗天，天頂霧霧，墓地四界有烏山羊咧食草，<font color='#0000ff'>佇這荒埔</font>，製造出另外一種純樸的情調。</span></p>

<p><span style='font-family:新細明體,serif'>　　「咦！彼是啥？」</span></p>

<p><span style='font-family:新細明體,serif'>　　我無意中停落來，戴紅帽子、穿紅麻衣、提紅紙燈的人，忽然出現佇枯樹下跤，這種所在予人感覺意外。是毋是囡仔？按呢想，詳細看，遐的人，加出來一个，毋是，三个、五个，一霎仔久變成八个人。一个一个對枯樹下跤，照順序佇墓地之間踅，若咧跳的款行落來。每一个查埔，毋是，其中有二个查某，規身軀攏穿甲紅紅。彼種戲劇性的奇怪服裝，佇日時，尤其是手提紅紙燈，確實予人感覺奇怪。</span></p>

<p><span style='font-family:新細明體,serif'>　　「竟然拄著難得看著的景觀。彼是為著安慰死者的靈，查某人愛佇墓前哭。」</span></p>

<p><span style='font-family:新細明體,serif'>　　石先生按呢說明，我有淡薄仔煩惱。</span></p>

<p><span style='font-family:新細明體,serif'>　　「既然欲安慰死者的靈，阮徛佇這敢會使？按呢好奇的做觀眾</span><span style='font-family:新細明體,serif'>……</span><span style='font-family:新細明體,serif'>」</span></p>

<p><span style='font-family:新細明體,serif'>　　「完全無問題，照</span><span lang='EN-US'>in</span><span style='font-family:新細明體,serif'>的服裝來看，可能是第三年的祭辰吧。查某人愛那哭那唱，唱一寡思慕你、愛你的哀詞，親像一篇優美的敘事詩。以真情、溫柔的聲音，引起感動，這也是查某人會當表現家己演技的機會。」</span></p>

<p><span lang='EN-US'> </span></p>

<p><span style='font-family:新細明體,serif'>　　石先生徛佇原來的所在，無欲避開的意思。講查某人會當表現家己的演技，敢若講了有較過分。毋過這是真難得拄著的風俗儀式，我就徛佇石先生背後參觀。</span><span lang='EN-US'>in</span><span style='font-family:新細明體,serif'>並無停落來，一直行到山麓，離阮袂遠的所在。傷過近矣，遮爾近的所在看鬧熱，敢袂無禮貌？我共目睭轉向海彼爿。但是石先生拍我一下，我越頭看著</span><span lang='EN-US'>in</span><span style='font-family:新細明體,serif'>佇離山麓十步左右的所在，圍著一座像雙手向前伸的石造大墓燒香。遮是油特黎都墓地，背後是安平鎮。</span><span lang='EN-US'>in</span><span style='font-family:新細明體,serif'>無踅過山麓，</span><span lang='EN-US'>in</span><span style='font-family:新細明體,serif'>是行短路盤過山嶺來的，<font color='#0000ff'>我這時才了解</font></span><span lang='EN-US'><font color='#0000ff'>in</font></span><span style='font-family:新細明體,serif'><font color='#0000ff'>忽然出現枯樹下跤的原因</font>。</span></p>

<p><span style='font-family:新細明體,serif'>　　「啊！素娥小姐。」</span></p>

<p><span style='font-family:新細明體,serif'>　　石先生喝一聲，就行倚墓邊，佮一位穿插奇怪的少年查某，用台語講話。石先生直直頕頭，然後向墓碑鞠躬，行轉來就催促我：「咱來走！」好親像袂記得拄才講的話。我綴伊行了幾步，越頭看著穿插奇怪的彼群人佇咧墓前排牲禮</span><span style='font-family:新細明體,serif'>……。</span></p>

<p><span style='font-family:新細明體,serif' lang='EN-US'> </span></p>

<p><span style='font-family:新細明體,serif'>　　踅輾轉，山崙南方是海灣，有<font color='#ff0000'>兩</font>隻戎克船停佇遐。因為<font color='#ff0000'>塗</font>砂堆積，食水較深的汽船已經無法度<font color='#ff0000'>入</font>來。有一隻汽艇，鳴響靠岸。穿官服的查埔對內面行出來，敢若是築港事務所的職員吧。內底嘛有紮槍的警察。</span></p>

<p><span style='font-family:新細明體,serif'>　　「拄才，真意外。」石先生看官員行過了後就講：「想袂到彼是我熟<font color='#ff0000'>似</font>的楊氏素娥小姐父親的墓。伊的父親，佇海上是真出名的人物，已經死三冬矣。」</span></p>

<p><span style='font-family:新細明體,serif'>　　「怎樣的人物？」</span></p>

<p><span style='font-family:新細明體,serif'>　　「一般風聲講是海賊！」</span></p>

<p><span style='font-family:新細明體,serif'>　　「啥物？海賊。」</span></p>

<p><span style='font-family:新細明體,serif'>　　「啊！彼是風聲，毋免大驚小怪，其實是貿易商。安平比台南閣較舊，會予人<font color='#0000ff'>想像</font>是海賊蹛的所在。等一下咱去看覓楊家的建築吧。彼是有鎗樓的厝，佮一般的厝無仝，所以予謠傳是海賊。」</span></p>

<p><span style='font-family:新細明體,serif'>　　「那，這馬勒？」</span></p>

<p><span style='font-family:新細明體,serif'>　　「彼位素娥當家，猶原是做戎克船貿易！」</span></p>

<p><span style='font-family:新細明體,serif'>　　對海岸行到海灣盡頭，有一座厝頂反彎的磚造廟。來到台南，行過所有的廟，<font color='#ff0000'>收</font>集吊佇壁的木板印占籤紙是我唯一的興趣。所以<font color='#0000ff'>我行倚廟</font>，但是奇怪，這座廟無入口，干焦<font color='#ff0000'>兩</font>、三个狹狹的格子窗爾爾。我看對內面，一開始真烏，看袂著啥物，但是慢慢習慣烏暗了後，才看著真大龐的木造物件。閣看較詳細，就看出彼是一隻戎克船。袂講真舊，堅固的構造，色彩真媠。敢講是寶物殿？為啥物共戎克船收藏佇廟裡？猶是佇戎克船頂面，起一間廟？我感覺莫名其妙，看向石先生。</span></p>

<p><span style='font-family:新細明體,serif'>　　「遮是王爺的神船。」石先生誠冷靜的講。這，無<font color='#ff0000'>屬於</font>歷史的範圍，只會當聽石先生的說明矣。「也叫瘟王爺，是主司疫病的神。若佇某一个所在流行了厲害的惡疫，<font color='#0000ff'>就予認為是瘟王爺神的緣故</font>，必須愛製作按呢的戎克船，佇船內底祭祀王爺的神像，送去海上漂流。當然無人坐佇船頂。但是愛有獻神的物件，做甲親像有人坐咧船頂仝款，船內底有米佮鹽。若是對對岸的福建省共船囥入海，因為海流的關係，一定會漂流到台灣。佇台灣，若是拄到漂流來的戎克船影響著疫病的流行，天下就會大亂，所以才起廟祭祀王爺。佇台南這種王爺廟，竟然有一百七十一座。這座廟叫一鯤廟，是八年前素娥的父親建立的。毋過古早的俗語講：『不觸犯鬼神，鬼神就不見怪』。毋知影是啥物原因，過無偌久伊的父親就往生矣。祭祀神煞犯了神忌，真袂合，這引起了安平地方的真濟謠傳。」</span></p><p><span style='font-family:新細明體,serif'><br/></span></p><p><span style='font-family:新細明體,serif'>　　對王爺廟，鋪石頭的路繼續向東延長<span lang='EN-US'>(</span></span><span style='font-family:Times New Roman,serif' lang='EN-US'>iân-tn</span><span style='font-family:Times New Roman,serif' lang='EN-US'>̂</span><span style='font-family:Times New Roman,serif' lang='EN-US'>g</span><span style='font-family:新細明體,serif' lang='EN-US'>)</span><span style='font-family:新細明體,serif'>。真濟紅磚做成的舊厝，三尺闊的石路親像迷宮仝款，毋知延續到啥物所在。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>有的厝共槍、刀仔、刺股吊佇門口的竹篙面頂，抑是佇厝頂頂懸囥神像坐佇厝尾頂的風獅，也佇壁頂裝大壺，聽<font color='#ff0000'>講</font>遮的物件攏是為著欲避王爺的惡靈。石頭順著路的懸低一直延續落去。街仔路彎彎斡斡，忽然間行到菝仔樹下跤有井的所在。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>「一定是遮！」</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>石先生停落來拭汗。雖然是正月，猶毋過因為是熱帶的關係，行路以後會感覺翕熱。</span></p><p><span style='font-family:新細明體,serif' lang='EN-US'>    </span><span style='font-family:新細明體,serif'>果然有一座人咧講的鎗樓，淡薄仔荒廢矣。但是佮附近的紅磚無仝，規棟用濫<span lang='EN-US'>(</span></span><span style='font-family:Times New Roman,serif' lang='EN-US'>lām</span><span style='font-family:新細明體,serif' lang='EN-US'>)</span><span style='font-family:新細明體,serif'>姥姑石的殕色<span lang='EN-US'>(</span></span><span style='font-family:Times New Roman,serif' lang='EN-US'>phú-sik</span><span style='font-family:新細明體,serif' lang='EN-US'>)</span><span style='font-family:新細明體,serif'>紅毛塗建造的兩層樓，厝頂是裝有鎗眼的壁，二樓干焦有一個細細的窗仔，若欲講是厝，寧可講是城堡較適當。會記得好親像佇佗位捌看過？<font color='#ff0000'>著</font>矣，是佇維茵圖書館看過的「熱蘭遮城市圖」，佮彼座荷連外城的望樓真相</span><span style='font-family:Times New Roman,serif' lang='EN-US'>siāng</span><span style='font-family:新細明體,serif'>。</span></p><p><span style='font-family:Times New Roman,serif' lang='EN-US'>    </span><span style='font-family:新細明體,serif'>「入去看覓！」石先生共拍開門講：「咱踅一段時間矣，無的確素娥小姐已經轉去到厝矣？」</span></p><p><span style='font-family:Times New Roman,serif' lang='EN-US'>    </span><span style='font-family:新細明體,serif'>「猶毋過，三回忌的這个時陣，</span><span style='font-family:Times New Roman,serif' lang='EN-US'>in</span><span style='font-family:新細明體,serif'>毋是當咧無閒？」</span></p><p><span style='font-family:Times New Roman,serif' lang='EN-US'>    </span><span style='font-family:新細明體,serif'>「啊，儀式佇墓地就結束，下昏暗是設宴請人客，我拄才佇遐受著邀請。」</span><span style='font-family:Times New Roman,serif' lang='EN-US'>    </span></p><p><span style='font-family:Times New Roman,serif' lang='EN-US'>    </span><span style='font-family:新細明體,serif'>「但是我</span><span style='font-family:新細明體,serif' lang='EN-US'>……</span><span style='font-family:新細明體,serif'>」</span></p><p><span style='font-family:Times New Roman,serif' lang='EN-US'>    </span><span style='font-family:新細明體,serif'>「毋免客氣，我毋知影日本的方式，猶毋過佇台灣，這種場合雖然無直接的交際，但是有名的人客會當光臨，會感覺真光榮佮歡喜。拄才伊問我來創啥物，我共伊講，你是大學醫學部的教授，我做導遊，伊就直直講欲愛我</span><span style='font-family:Times New Roman,serif' lang='EN-US'>tshuā</span><span style='font-family:新細明體,serif'>你做伙來。伊會真歡喜。」</span></p><p><span style='font-family:Times New Roman,serif' lang='EN-US'>    </span><span style='font-family:新細明體,serif'>不管伊的話是毋是真的，但是佇遮爾親像迷宮的街仔路，我一个人無法度轉去飯店，心內感覺怪怪，不得不佮伊做伙入去。</span></p><p><span style='font-family:Times New Roman,serif' lang='EN-US'>    </span><span style='font-family:新細明體,serif'>楊素娥穿青瓷色的長衫、裙長到跤，佮進前提紅紙燈的模樣完全是兩个人，看起來加較成熟。</span></p><p><span style='font-family:Times New Roman,serif' lang='EN-US'>    </span><span style='font-family:新細明體,serif'>背後的長頭毛，真媠，金邊的翡翠耳環，缀著伊的笑容咧幌</span><span style='font-family:Times New Roman,serif' lang='EN-US'>(hàinn)</span><span style='font-family:新細明體,serif'>。石先生的話敢若無毋著，伊直直敬金雞老紅酒，對肩胛頭遐走出來的手予日頭曝成咖啡色，完全無閃避我無客氣的眼神，有淡薄仔賣弄風騷的款，予人有酒家藝旦的感覺。但是毋知影為啥物坐無幾分鐘就離開一擺，逐擺轉來攏憂頭結面，煞馬上閣恢復快樂的模樣。</span></p><p><span style='font-family:Times New Roman,serif' lang='EN-US'>    </span><span style='font-family:新細明體,serif'>菜色對鱔魚鰭開始，粉鳥蛋、糋</span><span style='font-family:Times New Roman,serif' lang='EN-US'>(ts</span><span style='font-family:新細明體,serif'>ì</span><span style='font-family:Times New Roman,serif' lang='EN-US'>nn)</span><span style='font-family:新細明體,serif'>蟳仔、火雞肉等等誠濟名菜，敢若毋免詳細講。除了阮以外嘛有楊家的親情三位查埔做伙坐，真正是豪華的開桌。冰糖蓮子湯佮濫弓蕉做的台灣粿用糋的點心，最後排佇桌頂，看起來坐袂牢的素娥，敢若想有矣的款。</span></p><p><span style='font-family:Times New Roman,serif' lang='EN-US'>    </span><span style='font-family:新細明體,serif'>「先生，會當請你來遮爾無清氣的所在，已經非常袂得過矣，<font color='#0000ff'>閣愛麻煩你的話</font>，你一定會受氣</span><span style='font-family:新細明體,serif' lang='EN-US'>……</span><span style='font-family:新細明體,serif'>」</span></p><p style='text-indent:24.0pt'><span style='font-family:新細明體,serif'>「袂，是啥物？免客氣，你講</span><span style='font-family:新細明體,serif' lang='EN-US'>……</span><span style='font-family:新細明體,serif'>」拄共湯匙攑起來欲用湯的我，停落來講。</span></p><p style='text-indent:24.0pt'><span style='font-family:新細明體,serif'>「老實講，先生是醫生，所以特別欲拜託你。因為樓跤房間有病人，敢會當麻煩你，欲轉去進前，共看覓？」</span></p><p style='text-indent:24.0pt'><font face='新細明體, serif'>我受著遮爾大的款待已經真感謝矣。猶毋過猶是有這種伏筆，我袂感覺意外，酒意清醒袂少。其實我屬於醫學部，是講授解剖學的。毋過，我講遮的，門外漢是袂了解的，可能會認為我是咧拒絕爾爾。代誌到今，我只好</font><font face='新細明體, serif' color='#ff0000'>頕</font><font face='新細明體, serif'>頭矣。素娥看著我</font><font face='新細明體, serif'><font color='#ff0000'>頕</font>頭，真歡喜。</font></p><p style='text-indent:24.0pt'><span style='font-family:新細明體,serif'>「多謝先生！」</span></p><p style='text-indent:24.0pt'><span style='font-family:新細明體,serif'>伊輕輕的行一个禮，如此一來，我先推辭伊閣敬酒，橫直菜攏出了矣，就請素娥</span><span style='font-family:Times New Roman,serif' lang='EN-US'>tshuā</span><span style='font-family:新細明體,serif'>我去病人的房間。佇樓梯，素娥講。</span></p><p style='text-indent:24.0pt'><span style='font-family:新細明體,serif'>「先生，拜託你醫治伊，但是莫問原因，好無？」</span></p><p style='text-indent:24.0pt'><span style='font-family:新細明體,serif'>「你愛我莫問，當然會使，但是病人的狀況按怎？」</span></p><p style='text-indent:24.0pt'><span style='font-family:新細明體,serif'>「拄才遐爾濟人佇咧，我毋敢說明。是大腿中</span><span style='font-family:新細明體,serif;line-height:1.5;font-size:10pt;background-color:transparent'><font color='#ff0000'>銃</font></span><span style='font-family:新細明體,serif;text-indent:24pt;line-height:1.5;font-size:10pt;background-color:transparent'>。」</span></p><p style='text-indent:24.0pt'><span style='font-family:新細明體,serif'>「啥物，按呢是受傷。<font color='#0000ff'>銃子提出來猶未</font>？」</span></p><p style='text-indent:24.0pt'><span style='font-family:新細明體,serif'>「</span><span style='font-family:新細明體,serif' lang='EN-US'>……</span><span style='font-family:新細明體,serif'>猶未。」</span></p><p style='text-indent:24.0pt'><span style='font-family:新細明體,serif'>「為啥物？」</span></p><p style='text-indent:24.0pt'><span style='font-family:新細明體,serif'>「這，請你莫問」</span></p><p style='text-indent:24.0pt'><span style='font-family:新細明體,serif'>入去房間，病人抱枕<font color='#ff0000'>頭</font>咧哀。共衫褪落來，免摸嘛看會出來已經孵膿<span lang='EN-US'>(</span></span><span style='font-family:Times New Roman,serif' lang='EN-US'>pū-lâng</span><span style='font-family:新細明體,serif' lang='EN-US'>)</span><span style='font-family:新細明體,serif'>矣，腫甲真厲害。</span></p><p style='text-indent:24.0pt'><span style='font-family:新細明體,serif'>「馬上送病院，開刀。」</span></p><p style='text-indent:24.0pt'><span style='font-family:新細明體,serif'>「先生，就是因為有一寡狀況袂用得送病院，請先生想辦法佇遮開刀<span lang='EN-US'>……</span>」</span></p><p style='text-indent:24.0pt'><span style='font-family:新細明體,serif'>「嗯！遮是一<font color='#ff0000'>个</font>問題。我的工課定定檢查屍體，但是無做過外科手術。猶閣有，開刀的工具、消毒的設備攏無。」</span></p><p style='text-indent:24.0pt'><span style='font-family:新細明體,serif'>「所以，請先生想辦法！」</span></p><p style='text-indent:24.0pt'><span style='font-family:新細明體,serif'>素娥直直哀求。</span></p><p style='text-indent:24.0pt'><span style='font-family:新細明體,serif'>「這位傷者佮你是啥物關係，這點請你一定愛共我講。」</span></p><p style='text-indent:24.0pt'><span style='font-family:新細明體,serif'>「<span lang='EN-US'>……</span>是，我的愛人。」</span></p><p style='text-indent:24.0pt'><span style='font-family:新細明體,serif'>伊頕<span lang='EN-US'>(</span></span><span style='font-family:Times New Roman,serif' lang='EN-US'>tàm</span><span style='font-family:新細明體,serif' lang='EN-US'>)</span><span style='font-family:新細明體,serif'>頭，看袂著伊的表情，但是聽伊按呢講，才發覺這個查埔猶少年。我決定，將手術需要的物件，開一張單加上我的名片，予伊去準備抑是去買來。素娥講事後會將我送轉去飯店，所以石先生已經佮其他的人客離開矣。</span></p><p style='text-indent:24.0pt'><span style='font-family:新細明體,serif'>鼎內面的水滾矣，所有的工具準備齊全，我就共衫褪掉，共手用雪文洗清氣。</span></p><p style='text-indent:24.0pt'><span style='font-family:新細明體,serif'>「我需要一位助手。」</span></p><p style='text-indent:24.0pt'><span style='font-family:新細明體,serif'>「我來幫忙。」</span></p><p style='text-indent:24.0pt'><span style='font-family:新細明體,serif'>「家己人敢會當？遮是真粗殘的手術。」</span></p><p style='text-indent:24.0pt'><span style='font-family:新細明體,serif'>「無問題，我。」</span></p><p style='text-indent:24.0pt'><span style='font-family:新細明體,serif'>伊講的無毋著，共手術刀插入去，血膿噴出來，閣流真濟紅血，伊一點仔攏毋驚，佇手術過程中誠扭掠的達成助手的任務。雖然是為著挽回情人的性命，但是一般的女性看著這款的場面，攏會昏去。素娥無，堅強甲使人佩服。</span></p><p style='text-indent:24.0pt'><span style='font-family:新細明體,serif'>「相信按呢無問題矣，但是<font color='#ff0000'>這</font>三、四工愛細膩。既然是我開刀，這幾工，我會閣來換藥仔治療。」</span></p><p style='text-indent:24.0pt'><span style='font-family:新細明體,serif'>「先生多謝！」</span></p><p style='text-indent:24.0pt'><span style='font-family:新細明體,serif'>素娥親像恢復成女性，聲音真溫柔。</span></p><p style='text-indent:24.0pt'><span style='font-family:新細明體,serif' lang='EN-US'> </span></p><p style='text-indent:24.0pt'><span style='font-family:新細明體,serif'>空喙的恢復真順利，青年的面色嘛較紅潤。油特黎都山崙的相拄的緣故，料想袂到，竟然變做一工愛看診幾若點鐘的狀況，毋過遮並毋是我無佮意的工課。親像迷宮的街仔路，行過幾擺，嘛會當發現每一棟厝的特色，自然也產生一種親切感。尤其是佇鎗樓的二樓，治療以後，佇窗仔邊的椅仔，啉素娥親手泡的咖啡，佇這擺的旅程當中特別有感覺。</span></p><p style='text-indent:24.0pt'><span style='font-family:新細明體,serif'>彼是一个天氣真好，窗仔的房間內面誠美麗的下晝時。正月的<font color='#ff0000'>休</font>假欲結束矣，明仔載就欲離開這个所在；佮平常時仝款坐佇窗仔邊，素娥捀咖啡的盤仔囥佇桌頂。</span></p><p style='text-indent:24.0pt'><span style='font-family:新細明體,serif'>「加一寡依斯佩露好無？」伊拍開威士忌的蓋，倒入去咖啡內面，「無的確，先生已經聽過佮阮兜有關的風聲矣？」</span></p><p style='text-indent:24.0pt'><span style='font-family:新細明體,serif'>我無回答。</span></p><p style='text-indent:24.0pt'><span style='font-family:新細明體,serif'>「啊，先生猶是聽過矣。你的眼神誠誠實。親像逐家講的，阮兜，以前是海賊。佇我的身軀內底，有海賊的血。我袂當隱瞞你，先生。」</span></p><p style='text-indent:24.0pt'><span style='font-family:新細明體,serif'>「莫按呢，素娥小姐。」</span></p><p style='text-indent:24.0pt'><span style='font-family:新細明體,serif'>莫責備我對別人的情人，表示親切。這幾工我對素娥，感覺著像家己死去的查某囝。食老以後的倚靠，我的查某囝綾子，伊十八歲彼冬得著粟粒性結核病，突然離開這个世間。伊佮意網球，定定手提球桮<span lang='EN-US'>(</span></span><span style='font-family:Times New Roman,serif' lang='EN-US'>pue</span><span style='font-family:新細明體,serif' lang='EN-US'>)</span><span style='font-family:新細明體,serif'>，親像鹿仔仝款健康的跤。這馬看著活潑的素娥，予我想起綾子，兩<font color='#ff0000'>个</font>人真有相</span><span style='font-family:Times New Roman,serif' lang='EN-US'>siāng</span><span style='font-family:新細明體,serif'>的所在。</span></p><p style='text-indent:24.0pt'><span style='font-family:新細明體,serif'>「我無想欲聽啥物，為著你的幸福，我干焦做你拜託的代誌，做完就好。」</span></p><p style='text-indent:24.0pt'><span style='font-family:新細明體,serif'>「我欲你聽。先生，我真想欲講予你聽。自從我捌代誌去讀冊以後，同學攏佇我的背後講我是海賊的查某囝，我真討厭。父親真疼我，予我過奢華的生活，我叫是遮的錢，也是做海賊搶來的，雖然是囡仔，也感覺真驚。我問阿爸，阿爸笑笑講，彼是因為世間的人怨妒阮兜有錢，才會按呢講。其實阿爸是做貿易的，是正正當當的生理人。囡仔人毋免去插遮的代誌。我講，那按呢你出海，</span><span style='font-family:Times New Roman,serif' lang='EN-US'>tshuā</span><span style='font-family:新細明體,serif'>我做伙去。阿爸無咧插我的要求。到我十三歲彼冬的熱人，阿爸<font color='#ff0000'>毋</font>知影為啥物，予我上戎克船。我才經歷著海上生活的變化、快樂佮痛苦，才知影中國沿海的港口有真濟吸汗的代誌。然而這機緣，予我對海痴迷。海會改變人的性格。了解著陸地生活的無趣味，海使人心開闊，予身體內面的血沖沖滾。</span><span style='font-family:新細明體,serif'>」</span></p><p style='text-indent:24.0pt'><span style='font-family:新細明體,serif'>我想起過身的綾子拍網球的時陣，嘛捌講過類似的話。</span></p><p style='text-indent:24.0pt'><span style='font-family:新細明體,serif'>「先生，真奇怪，知影海的魅力以後，對平凡的生活感覺袂當滿足。細漢時遐爾討厭阿爸，<font color='#0000ff'>予烏白講</font>是海賊的我，煞真正想欲做海賊矣。自從佮阿爸上戎克船過生活以後，才知影阿爸是正當的生理人。前幾工你見過的，我阿爸已經永遠睏佇彼山崙頂，逐工看海；伊的一生是勤勉，而且有淡薄仔冒險性格的貿易商人。世間的風評，確實是阿爸所講的一種怨妒。毋過，嘛毋是完全無根據烏白講。經過調查才知影，起這間厝的是我的阿公，伊就是對岸有名的海賊。我經過六年海上的生活以後，對繼承家父的家系感覺驕傲。所以，阿爸過身矣，我佇表面上接受阿爸的業務，佇暗中做海狼。」</span></p><p style='text-indent:24.0pt'><span style='font-family:新細明體,serif'>我重新看清楚這位查某人。伊彼深情的目睭，是毋是咧回想當時的情形？佇長長的目睭毛下跤的目睭敢若咧看遠方。</span></p><p>









</p><p style='text-indent:24.0pt'><span style='font-family:新細明體,serif'>「面對大自然的海，無的確佇這塊木板下跤是地獄的生活，船員的性格變野蠻是理所當然的。<span lang='EN-US'>in</span>聽著我的話，攏非常歡喜。就佇廈門偷偷買手銃，閣有厝內倉庫內的青龍刀等等攏提出來，武器齊全矣，阮佇台灣海峽徘徊，親像是野狼仝款<span lang='EN-US'>……</span>襲擊、掠奪、人質，是查埔人佮查埔人決死的鬥爭。請莫笑我痟。這馬雖然穿的是遮爾長的旗袍，但是佇海上，我也穿</span><span style='font-family:Times New Roman,serif' lang='EN-US'>siat5-tsuh3</span><span style='font-family:新細明體,serif'>佮褲，手提</span><span style='font-family:新細明體,serif'>手銃，獵物濟甲真快樂，有時陣嘛會拄著軍艦，無問題，我的戎克船無載大砲，受著檢查，欲應付攏無啥物困難。」</span></p><p style='text-indent:24.0pt'><span style='font-family:新細明體,serif'>素娥共芳芳的依斯佩露威士忌，倒入去我已經啉完的咖啡杯仔。</span></p><p style='text-indent:24.0pt'><span style='font-family:新細明體,serif'>「部下的船員是阿爸信賴的查埔人繼續倩落來的，其中一位叫做陳世得的青年，大膽閣勇敢，而且有智慧，是我上好的參詳對象。但是不知不覺中伊煞愛著我。先生，歹勢，這段話毋講，故事無法度接落去<span lang='EN-US'>……</span>我不忍心拒絕伊。阿爸以前上好的幫手五十幾歲的蔡先生做船長，發覺阮兩个的關係，十分贊同。可是愛結婚，煞有真濟問題，第一、翁某仝坐一條船是禁忌。結婚就等於是愛我佮海訣別。愛情抑是海，我煩惱一陣仔。」</span></p><p style='text-indent:24.0pt'><span style='font-family:新細明體,serif'>素娥真激動的看我，翡翠耳鉤搖來搖去。</span></p><p style='text-indent:24.0pt'><span style='font-family:新細明體,serif'>「愛佮海，先生，你認為佗一个會贏？啊，我猶閣少年。我輸予愛情。橫直欲佮海離別，所以去拍最後一擺獵；佇半个月進前對安平出海。不知影為啥物，這擺無拄著適合的獵物。誠無簡單有獵物，煞拄著軍艦。澎湖島就是軍艦的根據地，不得不向南支那海遐去。想袂到佇廣闊的海上，海賊佮海賊拄著矣，對方是廣東慈濟號戎克船，知影阮這爿嘛是海賊，就講為啥物阮愛侵略<span lang='EN-US'>in</span>的地盤？派軍來抗議。</span></p><p style='text-indent:24.0pt'><span style='font-family:新細明體,serif'>講耍笑，海上哪有啥物地盤？海是天下的海，世得共<span lang='EN-US'>in</span>笑。戎克船對抗，隨時欲開戰。阮等軍使上回船的船板，準備好，就佇彼个時陣，監視者喝講：「看著戎克船。」對方嘛看著矣，閣派使者來講欲暫時停戰，等共同處理獵物了後，才來對決，阮嘛同意。這著是吳越同舟，兩隻海賊船，互相警戒，共同對獵物前進。天頂無一塊雲，海上反射日頭的好天日子。」說到遮，素娥改變口氣。「先生，你敢知影王爺的神船？」</span></p><p style='text-indent:24.0pt'><span style='font-family:新細明體,serif'>「啊，佇海灣的彼个戎克？」</span></p><p style='text-indent:24.0pt'><span style='font-family:新細明體,serif'>「你看過矣，就是彼充滿惡靈的船。阮掠準是獵物，接近一看煞驚著矣。船員大部分攏真迷信。佇大海之中竟然拄著王爺的神船，船員中有人驚甲毋敢振動。我共對方講，若是佇王爺邊仔鬥爭，雙方攏會予咒讖。今仔日就按呢準煞？阿爸捌共我講王爺的厲害，我攏記佇心內，確實王爺是可怕的神。阿爸佇彼灣口<span lang='EN-US'>……</span>」</span></p><p style='text-indent:24.0pt'><span style='font-family:新細明體,serif'>「起廟。」</span></p><p style='text-indent:24.0pt'><span style='font-family:新細明體,serif'>「連你也知。著，阿爸是真信神的人。王爺本來是唐太宗時代，應召進入殿中的三百六十名進士的遊魂。太宗共彼的進士藏佇宮殿的地下室。有一工，召來有名的張天師，為著試探天師的法力，照信號，進士<span lang='EN-US'>in</span>著歕笙、拍鼓、奏樂，太宗刁工抱頭講：『師啊！寡人逐工攏受著遮的怪聲煩惱，敢會當用你的法術，共怪聲停止。』所以，天師提劍共地面斬落去。怪聲隨停止矣。派侍臣去看，可憐的三百六十名進士攏死去矣，後來，雖然無罪煞真徬徨。上帝降惡疫，太宗也後悔，封遐的惡靈做王爺。因為按呢，王爺神一定會共人咒讖，予接觸的人災禍是<span lang='EN-US'>in</span>的使命。我誠了解這種因端。但是陳世得煞講欲入去王爺船看覓，按怎苦勸攏毋聽。伊一個人向王爺船遐去，結果就是按呢。」</span></p><p style='text-indent:24.0pt'><span style='font-family:新細明體,serif'>「按怎？」</span></p><p style='text-indent:24.0pt'><span style='font-family:新細明體,serif'>「伊踏入神船，佇甲板頂懸徘徊，忽然倒落去。我責備無膽的部下，總算共伊救出來。伊是大腿受著銃子才倒落去的。」</span></p><p style='text-indent:24.0pt'><span style='font-family:新細明體,serif'>「王爺的神船敢有人？」</span></p><p style='text-indent:24.0pt'><span style='font-family:新細明體,serif'>「應該無人。逐家攏講是觸犯王爺的報應。事實煞是可惡的海賊船，欲離開的時射一銃，才有可能。毋過，伊若莫去觸犯王爺船，就袂拄著，猶是惡靈作祟啊。先生，為啥物回到安平，無</span><span style='font-family:Times New Roman,serif' lang='EN-US'>tshuā</span><span style='font-family:新細明體,serif'>去病院治療？欲做阮翁的人，大腿受著</span><span style='font-family:新細明體,serif'>銃子</span><span style='font-family:新細明體,serif'>，若是予街仔的人知影，遐的家婆的眾人，一定會共咱海賊的代誌四界宣傳。當咧感覺困難的時，先生，你出現矣，無的確是亡父共你引來的，真感謝你。等伊的傷醫好矣，我就</span><span style='font-family:Times New Roman,serif' lang='EN-US'>tshuā</span><span style='font-family:新細明體,serif'>伊去海灣的王爺廟拜拜，安鎮惡靈，然後坐戎克船到安平的海上，舉行結婚典禮。彼時，先生，請你來做阮的貴賓</span><span style='font-family:新細明體,serif' lang='EN-US'>……</span><span style='font-family:新細明體,serif'>」</span></p><p style='text-indent:24.0pt'><span style='font-family:新細明體,serif'>行李準備好，等待夜行快車出發的時間，住飯店的大廳啉無啥好啉的咖啡，回憶熱蘭遮城遺址，引我佮海賊的查某囝，無意中熟似的因緣。因為答應素娥的要求，失去遊覽屏東的機會，但是並無感覺可惜。無的確佇我的一生當中，這擺安平的遭遇，毋是，彼鎗樓的咖啡芳味，確實非常難忘。</span></p><p style='text-indent:24.0pt'><span style='font-family:新細明體,serif'>「歹勢，晚到矣。」石先生出現，氣色真好。看伊，紮一大包物件。「素娥小姐拜託我紮來的，是安平名產的鹽醃。」</span></p><p style='text-indent:24.0pt'><span style='font-family:新細明體,serif'>「真多謝你。」</span></p><p style='text-indent:24.0pt'><span style='font-family:新細明體,serif'>「敢閣有時間？」</span></p><p style='text-indent:24.0pt'><span style='font-family:新細明體,serif'>伊看手錶，坐落來。</span></p><p style='text-indent:24.0pt'><span style='font-family:新細明體,serif'>「彼是今仔日的晚報？」</span></p><p style='text-indent:24.0pt'><span style='font-family:新細明體,serif'>「啊！欲看無？」</span></p><p style='text-indent:24.0pt'><span style='font-family:新細明體,serif'>為著消磨時間，我拍開報紙。今年的二期農作豐收，<span lang='EN-US'>K</span>知事州內巡視結果等等，攏是一寡無聊的代誌。看來看去，掀到二版看下面，忽然有二个字射入眼內。</span></p><p style='text-indent:24.0pt'><span style='font-family:標楷體'>即將逮捕犯人</span></p><p style='text-indent:24.0pt'><span style='font-family:標楷體'>安平的火藥事件</span></p><p style='text-indent:24.0pt'><span style='font-family:新細明體,serif'>「據報，攻擊築港事務所，搶走炸藥的犯人，當局當咧繼續調查。彼暗，巡迴中的警備巡查開一銃，命中犯人，按算一定會出現佇病院醫治。但是真奇怪，經過一禮拜，猶未出現。當局認為是佇厝內用漢醫治療，重新對這方面開始調查，無偌久，遮代誌一定會解決。」</span></p><p style='text-indent:24.0pt'><span style='font-family:新細明體,serif'>瞬間，我想起對陳世得大腿提出來的銃子。無的確，伊就是犯人。若按呢，素娥是不是編故事欺騙我？海賊，是烏白講矣？無的確因為是海賊才需要搶炸藥？無的確只是我想傷濟？</span></p><p style='text-indent:24.0pt'><span style='font-family:新細明體,serif'>「好行矣。」</span></p><p style='text-indent:24.0pt'><span style='font-family:新細明體,serif'>石先生共我催。我閣想起閣家己查某囝相</span><span style='font-family:Times New Roman,serif' lang='EN-US'>siāng</span><span style='font-family:新細明體,serif'>的素娥的面容，彼時，哀求我的可憐模樣，閣浮現佇眼前。我應該安靜離開遮，至少伊予我安平的一場夢。這毋是佇廣場有刑場，</span><span style='font-family:Times New Roman,serif' lang='EN-US'>tshāi</span><span style='font-family:新細明體,serif'>著吊縊台的熱蘭遮城時代。追究彼个查某囡仔的罪有啥物路用？欲共伊的情人送去刑場，寧可送去伊的懷裡，會更加快樂！共一寡問題囥佇心內，我欲出發。就當作無看過報紙，誰也袂、也無理由責備我。</span></p><p style='text-indent:24.0pt'><span style='font-family:新細明體,serif'>提起行李，我一步一步安靜的，行落去飯店幽暗的樓梯。</span></p><p style='text-indent:24.0pt'><span style='font-family:Times New Roman,serif' lang='EN-US'> </span></p><p style='text-indent:24.0pt'><span style='font-family:新細明體,serif'>原作者：西川滿 </span></p><p style='text-indent:24.0pt'><span style='font-family:新細明體,serif'>原著標題：戀情與惡靈</span></p><p style='text-indent:24.0pt'><span style='font-family:新細明體,serif'>改寫者：林佳芳</span></p><p style='text-indent:24.0pt'>









</p><p style='text-indent:24.0pt'><span style='font-family:新細明體,serif'>新標題：戀情佮惡靈</span></p></div></td></tr></tbody></table></div></div><br /><small>Updated on <abbr class="updated" title="2014-06-19T01:35:49.147Z">&#20845;&#26376; 19, 2014</abbr> by <span class="author"><span class="vcard"><a class="fn" href="mailto:f1992921@gmail.com">JIAFANG LIN</a></span></span> (<a href="../history.html">Version <span class="sites:revision">8</span></a>)</small><br /></div></div></body></html>