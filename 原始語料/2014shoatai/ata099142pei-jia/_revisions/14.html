<html><head><title>ATA099142&#27803;&#22025; (Version 14)</title></head><body><div class="hentry webpage" id="https://sites.google.com/feeds/content/site/2014shoatai/5298595294226532148"><h3><span class="entry-title">ATA099142&#27803;&#22025;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><h2><a name='TOC-:-'/><font size='3'><font face='arial, sans-serif'><span style='color:rgb(51,51,51);line-height:18.200000762939453px'>&lt;龍瑛宗集</span><span style='line-height:24px'><span style='color:rgb(51,51,51);line-height:18.200000762939453px'>> 龍瑛宗著<br/></span></span></font><span style='line-height:24px'><span style='color:rgb(51,51,51);line-height:18.200000762939453px'><font face='arial, sans-serif'>&lt;不為人知的幸福>   改寫者:曾沛嘉</font></span></span></font></h2><h2><a name='TOC--'/><span style='line-height:24px'><span style='color:rgb(51,51,51);line-height:18.200000762939453px'><font size='2' face='arial, sans-serif'><br/></font></span></span><span style='line-height:24px'><span style='line-height:18.200000762939453px'><font size='2' face='arial, sans-serif'><font color='#333333'>　　阮翁定慣勢講伊干</font><font color='#ff0000'>焦</font><font color='#333333'>會當活到五十歲，果然活到五十三歲就結束了伊的一生。</font></font></span></span><span style='line-height:24px'><span style='color:rgb(51,51,51);line-height:18.200000762939453px'><font size='2' face='arial, sans-serif'>通常來講人死去了後面會足歹看，毋過翁仔的面煞親像恬恬睏去仝款，是骨力過了一生的安心吧。一點仔攏看袂著生活甘苦影跡的安穩，攏袂感覺這个肉體真緊著會歹去。</font></span></span></h2><h2><a name='TOC--1'/><span style='line-height:24px'><span style='color:rgb(51,51,51);line-height:18.200000762939453px'><font size='2' face='arial, sans-serif'><br/></font></span></span><font size='2' face='arial, sans-serif'><span style='line-height:24px'><span style='color:rgb(51,51,51);line-height:18.200000762939453px'>　　彼是伊過往前幾工的代誌。講起來實在予人消風，因為無暝無夜照顧病人誠忝的關係，無張持盹龜，然後著睏去矣。我入去一</span><span style='line-height:18.200000762939453px'><font color='#ff0000'>个</font></span><span style='color:rgb(51,51,51);line-height:18.200000762939453px'>予人驚惶的夢境，一片石卵荒埔幽幽咧展開，激烈的季節風吹來。我佮翁仔牽手佇石頭荒野艱難的向前行，我看著翁仔的赤</span><span style='line-height:18.200000762939453px'><font color='#ff0000'>跤</font></span><span style='color:rgb(51,51,51);line-height:18.200000762939453px'>流血。毋過，伊煞親像無發生任何代誌仝款忍牢。翁仔的身體破病煞勇敢的保護著我，牚胸坎毋驚吹來的風。最後阮行到荒野的盡頭，彼咧所在</span><span style='line-height:18.200000762939453px'><font color='#0000ff'>袂使</font><font color='#000000'>是</font></span><span style='color:rgb(51,51,51);line-height:18.200000762939453px'>地獄的上底層，有深不見底的溪谷。</span><span style='line-height:18.200000762939453px'><font color='#ff0000'>烏</font></span><span style='color:rgb(51,51,51);line-height:18.200000762939453px'>暗，親像暗暝永遠攏</span></span><span style='color:rgb(51,51,51);line-height:18.200000762939453px;background-color:transparent'>跍佇遐仝款。阮對崁仔邊行。彼是黃昏，</span><span style='line-height:18.200000762939453px;background-color:transparent'><font color='#ff0000'>抑</font></span><span style='color:rgb(51,51,51);line-height:18.200000762939453px;background-color:transparent'>是拍殕仔光？總講一句，是沉重的</span><span style='color:rgb(51,51,51);line-height:18.200000762939453px;background-color:transparent'>殕色世界。無偌久，颯－－一陣烈風吹過，我喝「呀！」的仝一個時間，著看無阮翁的形影矣。一定是跋落去</span><span style='line-height:18.200000762939453px;background-color:transparent'><font color='#ff0000'>烏</font></span><span style='color:rgb(51,51,51);line-height:18.200000762939453px;background-color:transparent'>暗的深窟矣，這予我無顧一切的開始吼。忽然間有人輕輕仔</span><span style='line-height:18.200000762939453px;background-color:transparent'><font color='#ff0000'>拍</font></span><span style='color:rgb(51,51,51);line-height:18.200000762939453px;background-color:transparent'>我的肩胛頭，驚一咧我煞清醒矣。是翁仔叫醒我。「你遐</span><span style='line-height:18.200000762939453px;background-color:transparent'><font color='#ff0000'>呢</font></span><span style='color:rgb(51,51,51);line-height:18.200000762939453px;background-color:transparent'>痛苦咧哼，真可憐，看護閣煩心，傷忝矣吧。」伊按呢講。「阿！歹勢，無小心睏去矣」我真正感覺彼場夢是歹吉兆，這馬面頭前看著的翁才是咧眠夢。</span></font></h2><h2><a name='TOC--2'/><font size='2' face='arial, sans-serif'><span style='color:rgb(51,51,51);line-height:18.200000762939453px;background-color:transparent'><br/></span></font><font size='2' face='arial, sans-serif'><span style='color:rgb(51,51,51);line-height:18.200000762939453px;background-color:transparent'>　　「勞煩你傷濟，為著我，予妳的人生勞碌閣不幸，</span><span style='background-color:transparent;color:rgb(51,51,51);line-height:18.200000762939453px'>真失禮。我真幸福，</span><span style='line-height:18.200000762939453px;background-color:transparent'><font color='#ff0000'>毋</font></span><span style='background-color:transparent;color:rgb(51,51,51);line-height:18.200000762939453px'>過，靜靜思考一下，我並無為社會服務，這是上遺憾的。我的人生只是病佮散的連續，</span><span style='background-color:transparent;line-height:18.200000762939453px'><font color='#ff0000'>假</font></span><span style='background-color:transparent;color:rgb(51,51,51);line-height:18.200000762939453px'>使我無拄著妳，我會更加不幸吧。雖然對社會無貢獻，社會煞容下我。我無予妳幸福，妳煞奉獻一生來照顧我，這馬倒佇死的病床頂，我干</span><span style='line-height:18.200000762939453px;background-color:transparent'><font color='#ff0000'>焦</font></span><span style='background-color:transparent;color:rgb(51,51,51);line-height:18.200000762939453px'>會當感謝</span><span style='background-color:transparent;color:rgb(51,51,51);line-height:18.200000762939453px'>佮祈禱爾爾。」　翁仔紮著感性的表情</span><span style='background-color:transparent;color:rgb(51,51,51);line-height:18.200000762939453px'>佮熱誠的口氣捌按呢講過。</span></font></h2><h2><a name='TOC--3'/><font size='2' face='arial, sans-serif'><span style='background-color:transparent;color:rgb(51,51,51);line-height:18.200000762939453px'><br/></span></font><font size='2' face='arial, sans-serif'><span style='color:rgb(51,51,51);line-height:18.200000762939453px;background-color:transparent'>　　「阿！請你無通講『死』這呢討厭的話。你猶未到死的彼咧年歲，而且我猶閣少年，咱愛</span><span style='line-height:18.200000762939453px;background-color:transparent'><font color='#ff0000'>加</font></span><span style='color:rgb(51,51,51);line-height:18.200000762939453px;background-color:transparent'>活落去才是，趕緊醫好，閣作伙拍拚，我嘛會閣繼續骨力矣。」</span></font></h2><h2><a name='TOC--4'/><font size='2' face='arial, sans-serif'><span style='color:rgb(51,51,51);line-height:18.200000762939453px;background-color:transparent'>　　「我當然嘛想欲活落去，毋過欲袂使矣。」</span></font></h2><h2><a name='TOC--5'/><font size='2' face='arial, sans-serif'><span style='color:rgb(51,51,51);line-height:18.200000762939453px;background-color:transparent'>　　「你欲放我一個去佗？欲放我去佗？你應該愛想明章的代誌，若無老父，這毋是上痛苦的嗎？」</span></font></h2><h2><a name='TOC--6'/><font size='2' face='arial, sans-serif'><span style='color:rgb(51,51,51);line-height:18.200000762939453px;background-color:transparent'>　　「我嘛咧</span><span style='line-height:18.200000762939453px;background-color:transparent'><font color='#ff0000'>佮</font></span><span style='color:rgb(51,51,51);line-height:18.200000762939453px;background-color:transparent'>病痛奮鬥，毋過，</span><span style='line-height:18.200000762939453px;background-color:transparent'><font color='#ff0000'>假</font></span><span style='color:rgb(51,51,51);line-height:18.200000762939453px;background-color:transparent'>使這是神的意思，我嘛真正無法度矣。」</span></font></h2><h2><a name='TOC--7'/><font size='2' face='arial, sans-serif'><span style='color:rgb(51,51,51);line-height:18.200000762939453px;background-color:transparent'>　　「失禮，我嘛開始暢矣－－講這濟話，會影響著身體，實在是毋好的代誌。阿，歇睏吧。</span><span style='background-color:transparent;color:rgb(51,51,51);line-height:18.200000762939453px'>」</span></font></h2><h2><a name='TOC--8'/><font size='2' face='arial, sans-serif'><span style='background-color:transparent;color:rgb(51,51,51);line-height:18.200000762939453px'>　　「嗯！」翁仔頕一下頭著目睭瞌瞌矣，遮囡仔性看起來真好笑。毋過，有時伊嘛會有予人驚惶甲</span><span style='line-height:18.200000762939453px;background-color:transparent'><font color='#ff0000'>毋</font></span><span style='background-color:transparent;color:rgb(51,51,51);line-height:18.200000762939453px'>敢倚近的時陣。佇翁婿的性格內底，有囡仔天真的一面，嘛有像老爺予人歹鬥陣的一面，只是對我來講，</span><span style='line-height:18.200000762939453px;background-color:transparent'><font color='#ff0000'>確</font></span><span style='background-color:transparent;color:rgb(51,51,51);line-height:18.200000762939453px'>是上有魅力的。</span></font></h2><h2><a name='TOC-in-'/><font style='background-color:transparent;font-size:10pt'><span style='background-color:transparent;line-height:18.200000762939453px'><font face='mingliu, serif'><font style='color:rgb(51,51,51)' face='Lucida Grande, Lucida Sans Unicode, Arial, sans-serif'>　　</font><font color='#333333'>想來確實是薄命的翁婿。我應該愛加拍拚做穡予阮翁得著較濟的幸福，毋過這馬彼的願望嘛烏有去矣。我感覺真後悔。逐家攏講我誠不幸。對第三者的角度來看，阮的生活是陰慘的吧。按怎講，阮是散赤人，翁婿閣定定破病倒佇眠床頂。啊！我甘真正不幸嗎？無，無，我並無按呢想。我熟識一个予逐家欣羨講是「幸福！幸福！」的朋友。彼是共我仝庄的人。伊和我無仝，自細漢就是掌中之珠，予人倖，對女校畢業，是一</font><font color='#ff0000'>个</font><font color='#333333'>連查某看了嘛會</font></font></span></font><span style='background-color:transparent;font-size:small;color:rgb(51,51,51);line-height:18.200000762939453px;letter-spacing:0.1em'><font face='mingliu, serif'>佮意的、遮爾媠的查某。閣有伊嫁過去的對象是厝內有十幾萬箍的資產家。翁婿是留學大陸學校畢業的、像貴族公子的好男人，in是真速配的夫妻。無過，經過兩、三年了後，翁婿煞狂去愛著別的查某，無論按怎講，彼个查甫是美男子，閣是這帶第一好額的人，受別的查某愛慕是當然的。</font></span></h2><div><span style='background-color:transparent;font-size:small;color:rgb(51,51,51);line-height:18.200000762939453px;letter-spacing:0.1em'><font face='mingliu, serif'>　　事實上，有某一個查甫因為事業失敗著想盡辦法予家己的查某囝做伊的二夫人，閣共伊扶挺，想欲予事業會當東山再起，所以彼个查埔無法度共愛情全部攏予一个查某人，猶閣有，彼个大家是出名的凍酸，講啥物是身價幾十萬的資產家，結果連平常時的零星攏有問題，伊的幸福嘛只是表面上爾爾。佇啥物所在才會有真正的幸福咧？有一擺拄著一位朋友，伊按呢講：「逐工攏過這種沒氣無味的生活，我才是真正不幸的查某人。」話拄講煞，就目屎流目屎滴啊！</font></span></div><div><span style='background-color:transparent;font-size:small;color:rgb(51,51,51);line-height:18.200000762939453px;letter-spacing:0.1em'><font face='mingliu, serif'><br/></font></span></div><div><font size='2' face='mingliu, serif' color='#333333'><span style='letter-spacing:1.2999999523162842px;line-height:18.200000762939453px'>　　像我，若毋是過這種不幸的生活，凡勢就袂佮這个翁婿鬥陣嘛無一定。人無法度知影未來是行好運抑歹運。我生佇王家，頂兩个攏是查某，煞落來一定會生後生，爸母總是攏按呢想，但是生出來又閣是查某的時， in 非常失望</span></font><span style='letter-spacing:1.2999999523162842px;line-height:18.200000762939453px;color:rgb(51,51,51);font-family:mingliu,serif;font-size:small;background-color:transparent'>，因為查某囝大漢攏是別人的，開一大堆錢，到最後是連一分攏提袂轉來。老爸定定咧哭呻，講生遮濟查某囝，結果攏袂合。所以，我兩歲的時陣就去予送去予人做媳婦仔。查某總是比查埔更加辛苦，尤其是台灣出生的，會有更加深一層的體會。查某人的命，確實是真心酸。大家閣是毋認輸、像查埔人的彼款性，厝內的大大細細攏伊講準算，另外一方面，伊閣真𠢕做代誌，對透早做到暗時；另外，大官像庄內的紳士，講較歹聽寡是無能，只是一个溫馴善良的老大人。我是對小漢就有運動振動的習慣。六、七歲就咧照顧小妹，抑是看顧埕斗曝場的空課。早時真早就愛起床，到暗時就忝甲欲睏去，有一工因為傷愛睏矣，咧洗碗箸的時陣，無注意去摃破一个碗，閣拄好彼工阮大家心情無好，所以去予拍甲真嚴重，閣因為按呢有去傷著耳空，所以這馬會有一點聽無。佇熱天上熱人的日頭跤，我受命愛去隔壁庄辦代誌，閣限定一定的時間就愛轉來，我就那行那走，褪赤跤佇石頭路頂按呢趕，真正足辛苦欸。八歲的時陣，大官對我真好，愛予我去學校讀冊，閣為著這件代誌，佮大家吵幾若擺，最後也是大家贏啊！我就失去了讀冊的機會。</span></div><div><span style='background-color:transparent;font-size:small;color:rgb(51,51,51);line-height:18.200000762939453px;letter-spacing:0.1em'><font face='mingliu, serif'>　　</font></span></div><div>　　</div></div></td></tr></tbody></table></div></div><br /><small>Updated on <abbr class="updated" title="2014-05-29T09:34:16.264Z">&#20116;&#26376; 29, 2014</abbr> by <span class="author"><span class="vcard"><a class="fn" href="mailto:tpc8148@gmail.com">Ph&#225;i-Ka Tsan</a></span></span> (<a href="../history.html">Version <span class="sites:revision">14</span></a>)</small><br /></div></div></body></html>