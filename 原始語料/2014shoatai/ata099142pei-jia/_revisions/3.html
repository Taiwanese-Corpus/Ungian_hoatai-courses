<html><head><title>ATA099142&#27803;&#22025; (Version 3)</title></head><body><div class="hentry webpage" id="https://sites.google.com/feeds/content/site/2014shoatai/5298595294226532148"><h3><span class="entry-title">ATA099142&#27803;&#22025;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><span style='font-size:medium;color:rgb(51,51,51);font-family:Arial,sans-serif;line-height:18.200000762939453px'>&lt;龍瑛宗集</span><span style='font-size:medium;line-height:24px'><span style='color:rgb(51,51,51);font-family:Arial,sans-serif;line-height:18.200000762939453px'>> 龍瑛宗著</span></span><div><span style='font-size:medium;line-height:24px'><span style='color:rgb(51,51,51);font-family:Arial,sans-serif;line-height:18.200000762939453px'>&lt;不為人知的幸福>   改寫者:曾沛嘉</span></span></div><div><span style='font-size:medium;line-height:24px'><span style='color:rgb(51,51,51);font-family:Arial,sans-serif;line-height:18.200000762939453px'><br/></span></span></div><div><span style='font-size:medium;line-height:24px'><span style='color:rgb(51,51,51);font-family:Arial,sans-serif;line-height:18.200000762939453px'>　　阮翁定慣勢講伊干若會當活到五十歲，果然活到五十三歲就結束了伊的一生。通常來講人死去了後面會足歹看，毋過翁仔的面煞親像恬恬睏去仝款，是骨力過了一生的安心吧。一點仔攏看袂著生活甘苦影跡的安穩，攏袂感覺這个肉體真緊著會歹去。</span></span></div><div><span style='font-size:medium;line-height:24px'><span style='color:rgb(51,51,51);font-family:Arial,sans-serif;line-height:18.200000762939453px'>　　彼是伊過往前幾工的代誌。講起來實在予人消風，因為無暝無夜照顧病人誠忝的關係，無張持盹龜，然後著睏去矣。我入去一個予人驚惶的夢境，一片石卵荒埔幽幽咧展開，激烈的季節風吹來。我佮翁仔牽手佇石頭荒野艱難的向前行，我看著翁仔的赤腳咧流血。毋過，伊煞親像無發生任何代誌仝款忍牢。翁仔的身體破病煞勇敢的保護著我，牚胸坎毋驚吹來的風。最後阮行到荒野的盡頭，彼咧所在欲使是地獄的上底層，有深不見底的溪谷。黑暗，親像暗暝永遠攏</span></span><span style='color:rgb(51,51,51);font-family:Arial,sans-serif;font-size:medium;line-height:18.200000762939453px;background-color:transparent'>跍佇遐仝款。阮對崁仔邊行。彼是黃昏，或者是拍殕仔光？總講一句，是沉重的</span><span style='color:rgb(51,51,51);font-family:Arial,sans-serif;font-size:medium;line-height:18.200000762939453px;background-color:transparent'>殕色世界。無偌久，颯－－一陣烈風吹過，我喝「呀！」的仝一個時間，著看無阮翁的形影矣。一定是跋落去黑暗的深窟矣，這予我無顧一切的開始吼。忽然間有人輕輕仔打我的肩胛頭，驚一咧我煞清醒矣。是翁仔叫醒我。「你遐邇痛苦咧哼，真可憐，看護閣煩心，傷忝矣吧。」伊按呢講。「阿！歹勢，無小心睏去矣」我真正感覺彼場夢是歹吉兆，這馬面頭前看著的翁才是咧眠夢。</span></div><div><span style='color:rgb(51,51,51);font-family:Arial,sans-serif;font-size:medium;line-height:18.200000762939453px;background-color:transparent'>　　「勞煩你傷濟，為著我，予妳的人生勞碌閣不幸，</span><span style='background-color:transparent;color:rgb(51,51,51);font-family:Arial,sans-serif;font-size:medium;line-height:18.200000762939453px'>真失禮。我真幸福，無過，靜靜思考一下，我並無為社會服務，這是上遺憾的。我的人生只是病佮散的連續，假使我無拄著妳，我會更加不幸吧。雖然對社會無貢獻，社會煞容下我。我無予妳幸福，妳煞奉獻一生來照顧我，這馬倒佇死的病床頂，我干若會當感謝</span><span style='background-color:transparent;color:rgb(51,51,51);font-family:Arial,sans-serif;font-size:medium;line-height:18.200000762939453px'>佮祈禱爾爾。」　翁仔紮著感性的表情</span><span style='background-color:transparent;color:rgb(51,51,51);font-family:Arial,sans-serif;font-size:medium;line-height:18.200000762939453px'>佮熱誠的口氣捌按呢講過。</span></div><div><span style='color:rgb(51,51,51);font-family:Arial,sans-serif;font-size:medium;line-height:18.200000762939453px;background-color:transparent'>　　「阿！請你無通講『死』這呢討厭的話。你猶未到死的彼咧年歲，而且我猶閣少年，咱愛加活落去才是，趕緊醫好，閣作伙打拼，我嘛會閣繼續骨力矣。」「我當然嘛想欲活落去，毋過欲袂使矣。」「你欲放我一個去佗？欲放我去佗？你應該愛想明章的代誌，若無老父，這毋是上痛苦的嗎？」「我嘛咧共病痛奮鬥，毋過，假使這是神的意思，我嘛真正無法度矣。」「失禮，我嘛開始暢矣－－講這濟話，會影響著身體，實在是毋好的代誌。阿，歇睏吧。</span><span style='background-color:transparent;color:rgb(51,51,51);font-family:Arial,sans-serif;font-size:medium;line-height:18.200000762939453px'>」「嗯！」翁仔頕一下頭著目睭瞌瞌矣，遮囡仔性看起來真好笑。毋過，有時伊嘛會有予人驚惶甲無敢倚近的時陣。佇翁婿的性格內底，有囡仔天真的一面，嘛有像老爺予人歹鬥陣的一面，只是對我來講，卻是上有魅力的。</span></div></div></td></tr></tbody></table></div></div><br /><small>Updated on <abbr class="updated" title="2014-04-22T18:44:24.407Z">&#22235;&#26376; 22, 2014</abbr> by <span class="author"><span class="vcard"><a class="fn" href="mailto:tpc8148@gmail.com">Ph&#225;i-Ka Tsan</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>