<html><head><title>&#26376;&#19979;&#24773;&#35441;  &#26519;&#36234;&#23791; (Version 3)</title></head><body><div class="hentry webpage" id="https://sites.google.com/feeds/content/site/2014shoatai/7811298901150895258"><h3><span class="entry-title">&#26376;&#19979;&#24773;&#35441;  &#26519;&#36234;&#23791;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-indent:24pt;background-repeat:initial initial'><span style='font-family:微軟正黑體,sans-serif'><font size='3'>佇一个鬧熱的暗瞑，是足濟人咧鬥鬧熱的迎神賽會，看戲賞月的中秋瞑。雖然隔著窗仔門，足濟足濟人攏咧鬥鬧熱，毋過我猶原真冷靜的覕佇房間內寫原稿，一步嘛無踏出門外。一直到暗時的點外，外口的笑聲已經平靜落來矣，街仔咧行的人已經真少的時陣，我嘛因為傷過疲勞，所以共手內的鋼筆囥落來，行出房間，沓沓仔行到後壁的山坡。<span lang='EN-US'> </span></font></span></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>這咧時陣，天頂的月娘照佇我頭殼頂，大地恬靜無聲，這帶樹仔敢若睏甲真落眠的款，一欉一欉攏睏甲袂振袂動。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>佇按呢恬靜清幽的暗瞑，家己一个人到野外來散心，是我上甲意的，所以我一上山，就無管時間早慢，只是一步一步行去……。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>我踅著一條彎彎曲曲的小路，行過一片拋荒的田野，欲到溪邊的時，雄雄看到一對男女，坐佇一欉偎水邊的大樹下，談情說愛，所以我的腳步就按呢停落來，閣覕佇樹蔭下跤，偷聽<span lang='EN-US'>in</span>的對話，好佳哉<span lang='EN-US'>in</span>講甲真出神，無發現我就佇後壁，嘛無啥物奇怪的動靜，就按呢繼續<span lang='EN-US'>in</span>的對話……</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「阿兄，咱是欲按怎<span lang='EN-US'>?</span>這馬王家已經欲娶我入門矣。」彼个查某雄雄按呢講，目屎敢若欲輾落來的款，伊用手巾仔擦面。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「唉！是欲按怎<span lang='EN-US'>?</span>你的阿爸佮阿母是這呢勢利，這呢啊講袂伸捙，看著錢，就共查某囝當做牛馬來看待，而且你閣這呢軟汫，毋敢和<span lang='EN-US'>in</span>對抗，我有啥物辦法<span lang='EN-US'>?</span>」彼个查埔吐一大氣了後，才用怨嘆的口氣回答伊。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「阿兄，我想欲這馬就……」小妹講到遮，因為傷過悲傷煞講袂出話，倒佇阿兄的胸坎就按呢哭起來……</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「小妹，莫閣哭矣！哭，是揣無出路的，你想欲按怎，你講啦！」阿兄的手放佇小妹的尻脊骿，那安慰那問。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「我這馬應該干焦死路一條，咱活咧已經無法度白頭偕老，不如做伙到另外一个世界，做一對永遠袂分開好朋友！」小妹那哭那講。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「死<span lang='EN-US'>?</span>敢袂傷軟汫？敢講就欲按呢屈服佇舊家庭的勢利之下<span lang='EN-US'>?</span>」阿兄講了，嘛倒佇小妹的尻脊骿哭起來。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「阿兄，有力量就是抵抗，無力量就是死，除了按呢，閣有啥物別條路好行咧<span lang='EN-US'>?</span>咱來啦！你看！遐閣有一个美麗的社會咧等阮<span lang='EN-US'>neh</span>！」小妹共頭擔起來，指著水中閃閃發光的月娘講。</span></font></p>

<p style='background-repeat:initial initial'><font size='3'><span style='font-family:Lucida Sans Unicode,sans-serif' lang='EN-US'>       <span> </span></span><span style='font-family:微軟正黑體,sans-serif'>「啊！小妹，咱敢真正就欲按呢死<span lang='EN-US'>?</span>總是……總是……按呢死敢真正有價值<span lang='EN-US'>?</span>」阿兄雖然按呢講，毋過伊的眼神敢若已經決定欲跳落水矣。我聽到遮，咧欲喊出聲：「無價值，無價值，咱是有比愛情閣加有意義的任務愛完成啊！」毋過尾仔看伊遐呢仔躊躇，就共遮的話閣收轉來。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「阿兄，莫閣躊躇矣。翻頭人若是追來，代誌就袂收山矣！」小妹催阿兄。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「較慢咧啦！」阿兄共小妹擋咧，想了足久足久攏無講話，尾仔才雄雄擔頭問小妹講：「小妹，覺悟啦！咱是袂當死的，按呢的死法傷軟汫，傷無價值矣，想看覓，是誰害阮變按呢<span lang='EN-US'>?</span>是萬惡的金錢佮吃人的禮教。小妹咱一定袂用得死，咱愛留著這條命，對殘害阮的敵人去拼輸贏，一直到氣力用盡矣……性命無允准……一直到最後一口氣！」</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「阿兄，雖然話是按呢講，毋過阮欲對佗位得到遮的力量<span lang='EN-US'>?</span>咱若是有遮的力量，代誌嘛袂到這个地步矣……」</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「小妹，我已經明白矣。咱毋是無力量，是因為傷無膽啦！咱應該愛勇敢，向前奮鬥，最後的勝利一定就是咱的矣！」阿兄的這句話講甲有力閣有自信。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「……」小妹頭犁犁無共應聲。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「小妹，敢講你猶未覺醒<span lang='EN-US'>?</span>想看覓，咱愛委屈佇舊禮教的鐵鍊之下等死，不如來做一个烏暗社會的明燈，為著正義來死！若欲用逐工用目屎洗面，不如用燒騰騰的血來洗身軀！」講了，伊共小妹的手握牢咧。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「阿兄，我已經覺悟矣，世間像咱這款的人閣真濟。我愛為著家己拍算，嘛愛為著仝運命的人拍算，我願意和你做一个社會的明燈，作伙行佇正義的頭前！」小妹躊躇真久，才用堅定的口氣佮阿兄講。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「好，小妹，咱就按呢永遠牽著手，向前衝啦！」阿兄講了，牽小妹的手做伙徛起來。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「阿兄你看，天色已經拍殕光矣，咱光明的日子就佇眼前矣！」小妹雄雄對著東爿的天按呢講。</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>「是呀！小妹，咱緊來走！勝利的日子就欲到矣！勝利的日子就欲到矣！」阿兄提懸伊的聲大聲喊，<span lang='EN-US'>in</span>倆个就雄雄狂狂的對已經拍殕光東爿行去……</span></font></p>

<p style='background-repeat:initial initial'><font size='3'><span style='font-family:微軟正黑體,sans-serif' lang='EN-US'>       <span> </span></span><span style='font-family:微軟正黑體,sans-serif'>我看<span lang='EN-US'>in</span>倆个走矣，走甲遠遠遠，無看見影，我嘛徛起來準備欲轉去。這咧時陣的雞仔已經喔喔叫，欲叫醒閣咧睏的儂，提醒<span lang='EN-US'>in</span>黎明已經欲到矣！</span></font></p></div></td></tr></tbody></table></div></div><br /><small>Updated on <abbr class="updated" title="2014-05-12T15:56:31.002Z">&#20116;&#26376; 12, 2014</abbr> by <span class="author"><span class="vcard"><a class="fn" href="mailto:lovejj101@gmail.com">&#24278;&#37434;&#27427;</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>