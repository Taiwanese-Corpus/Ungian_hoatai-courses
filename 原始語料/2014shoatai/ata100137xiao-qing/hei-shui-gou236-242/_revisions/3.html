<html><head><title>&#40657;&#27700;&#28317;236-242 (Version 3)</title></head><body><div class="hentry webpage" id="https://sites.google.com/feeds/content/site/2014shoatai/892150167957486983"><h3><span class="entry-title">&#40657;&#27700;&#28317;236-242</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><div>［共伊的<font color='#ff9900'>鎗</font>提予我看。］</div><div>翁七的聲音共望山叫醒，望山定神彎身去提馮巧舍的<font color='#ff9900'>鎗</font>，交予翁七，翁七接過，檢視一擺，講：</div><div>［我著用伊的<font color='#ff9900'>鎗</font>好<font color='#ff9900'>啊</font>！］</div><div>伊共<font color='#ff9900'>鎗</font>收好，過去林有生in身軀邊，拔出雙劍，共血跡拭清氣，提佇手中，然後攑頭對望山講：</div><div>［你去！去叫伊來，愛記得，猶原愛行伊後壁！］</div><div>望山點頭，吸一口氣，鎮靜精神，手按腰間長劍，行出邊廳，來到中廳外面，揣著謝大虎，叫伊到一邊，對伊講：</div><div>［馮巧舍佇彼爿等你，請你先去！］</div><div>［馮巧舍佇彼爿？伊佇邊廳？奇怪！劉將軍佇中廳等伊，伊哪會去邊廳？啥人揣伊去？］</div><div>［伊講有代誌愛先佮你講一下，講好才做伙去見將軍!］</div><div>謝大虎懷疑無信任，歪頭看望山。望山退後一步，家己慢慢<font color='#ff9900'>啊</font>行去邊廳，謝大虎越頭看中廳，才綴過來，謝大虎一邊行一邊問：</div><div>［伊何時入府的？］</div><div>望山無回答伊，到邊廳開門，才講：</div><div>［你請入去！］</div><div>謝大虎一步向前行，望山隨後<font color='#0000ff'>跨</font>入去門內面。翁七遠遠徛佇廳後，謝大虎佇咧過去，望山用倒手關門，正手抽出長劍，自後壁<font color='#0000ff'>用力</font>刺入去謝大虎的後腰，謝大虎唉一聲，向前倒。</div><div>翁七一步向前，推開望山，喝講：</div><div>［袂拔劍，著按呢插牢----共劍鞘予我.....你較緊偝巧舍的屍體出後門，到岸邊去等我。照你講的偏路跑過去，毋通予人看著。］</div><div>［是。］</div><div>望山偝馮巧舍的屍體，出將軍府的後門，躲躲閃閃來到大井頭附近港邊，揣到約定的樹邊囥馮巧舍，喘氣休息。</div><div>彎月真偏西邊啊，海潮佇咧退出，一波一波湧向外海。</div><div>過了無久，翁七趕緊趕來遮，望山看伊正手扶倒手曲，身軀頂懸攏是血，緊問：</div><div>［翁先生，你受傷啊！劉將軍伊.....］</div><div>翁先生搖頭，嘆氣講：</div><div>［袂使，我失敗啊，無射中伊，我開了兩鎗，攏沒中......我予伊刣到受傷，緊！緊幫我褪落來這領軍裝予伊穿！］</div><div>望山幫伊褪外衫，穿佇馮巧舍身軀，頭巾嘛包轉去。翁七褪落來身軀頂的劍鞘，又閣囥佇馮巧舍的腰頂懸。</div><div>翁七撕了家己的內衫，叫望山幫伊包紮手曲的傷，然後提出鎗講：</div><div>［共這支鎗猶原囥佇伊身軀頂。］</div><div>望山囥好勢鎗，翁七已經整理好衫，彎身自靴管中抽出一劍，對望山講:</div><div>［照伊軍裝破空，佇伊倒手曲頂懸刺一劍，緊！刺了共伊丟去水內底，緊！in會逐過來搜查的。］</div><div>望山接過短劍，出力佇馮巧舍的倒手曲刺落去，共短劍交還翁七，照原來的計畫拖走馮巧舍，丟入去港中，然後兩人才各自離開。</div><div>望山檢查規身軀，確定身軀攏無血佇頂懸，才裝做緊張的面色行去將軍府大門。</div><div>將軍府大門守備真嚴，守衛士兵捌伊，緊問：</div><div>［望山兄，你逐去佗位？哪會規身軀攏是塗？］</div><div>［地滑，我滑倒啊---這馬按怎？敢有掠著？］</div><div>［猶未，大家分頭去掠啊！］</div><div>［劉將軍伊.....]</div><div>[劉將軍真生氣，欲辦阮守門的人，欲查彼三个人是按怎入門的。］</div><div>［鎗響的時陣你佇佗位？］</div><div>［我...我佇房間，我聽著鎗響了後，著趕緊出門，綴著逐家走出去後強去追，因為無tshuā刀，毋敢烏白追，天烏路滑，著摔倒啊，只好轉來--天傷烏啊，實在無容易追］</div><div>［天雖然烏，月光抑是看會清楚，有人講是自大井頭彼方位走。］</div><div>［我入去換衫tshuā刀了後閣去追！］</div><div>［免，免去追啊，劉將軍愛逐家嚴守門禁，毋免閣追，等天明了後閣處理。］</div><div>［好。］</div><div>望山轉去換衫褲，洗過手面，到大廳中廳每一處去看。</div><div>劉將軍猶原佇中廳，謝大虎的時屍體已經搬入去大廳，刺死伊的長劍已經拔出來，這馬囥佇中廳劉將軍桌頂。望山無行去邊廳，邊廳遐燈火光明，有人對伊講有兩人予人刣死佇遐，逐家捌伊是定定綴馮巧舍出入的隨從，謝大虎的刀刺佇其中一人的身軀頂，但是奇怪的是in嚨喉攏另外有刀傷。馮巧舍如何揣人秘密入府？為著啥物代誌佮謝大虎發生衝突？又閣為啥物欲向劉將軍開鎗？遮攏是予逐家無了改的問題。</div><div>劉將軍拄著刺殺未死，聽講是因從人機警，看著馮巧舍提鎗出現，著先將燈火歕火，共伊推倒佇桌頂了後，馮巧舍自烏暗中連發兩鎗，無法度得到，只好逃走。</div><div>有一个軍士講：</div><div>［抑是劉將軍清楚，伊看著有人佇門口鬼鬼祟祟，著問是啥人，隨從聽了著分別共燈火歕火...當時啥人攏無相信開鎗的是馮巧舍，但是看彼領軍服，看著彼支劍，明明是伊....大家向伊追殺，馮巧舍跤手煞好，跳起跳落，一下仔出了牆著揣無人啊。］</div><div>彼个軍士又閣講：</div><div>［馮巧舍雖然逃脫，也已經予人刺一刀—劉將軍隨從佇聽著鎗聲了後，追去廳外口，著射刀刺向馮巧舍，確實有刺著，塗跤閣有血....］</div><div>逐家亂糟糟的過了一夜，第二日，府內所有的人奉命毋通出去，嘛毋通外口的客人來。望山本來無負責府內面外口的守衛，別人咧無閒，伊煞無閒，只有所有的房間行來行去，東聽西聽各種消息。</div><div>馮巧舍死啊，劉將軍未死，望山愛伊死的死啊，望山無愛伊洗的，無死。這个結果翁七會失望，望山煞無失望。</div><div>伊的緊張佮驚慌慢慢啊靜落來，劉將軍雖然叫真濟人去問，但是無想著望山。望山無佮謝大虎來往過，更毋是馮巧舍的朋友，伊當然是袂涉及這款代誌的。</div><div>劉將軍派人到安平向侍衛爺報告，愛馮侍衛交出馮巧舍。馮府派人過來將軍府認屍，確定彼兩人是馮巧舍的隨從，嘛確定刺殺謝大虎的長劍是馮巧舍的劍，但是講馮巧舍昨昏無轉去府裡。</div><div>接近中晝，外口的士兵入府報告，講已經揣著馮巧舍，講馮巧舍的屍體佇港內浮起來，已經死啊，講伊身邊有短鎗，劍鞘無劍，倒手曲刺傷，衫褲有血跡。逐家推測可能是行刺失敗，跳水自殺的。</div><div>馮巧舍已經死啊，六將軍放心啊，才准府內士兵外出，恢復正常生活，謝大虎屍體予家人領轉去安葬，馮府也領彼个隨從的身體轉去。馮侍衛派人來慰問，講佇安平準備酒宴欲予劉將軍壓驚，請劉將軍過去，劉將軍將伊身體無爽快，無愛過去。</div><div>劉將軍既然無去安平的宴會，自然愛派人過去說明。馮府雖然為著馮去舍謀刺所以謝罪，但其實無相信馮巧舍會謀刺劉將軍，in懷疑謝大虎佮馮巧舍有啥物就糾紛，甚至懷疑劉將軍共馮巧舍刣死。</div><div>規工逐家攏有消息，所有的人議論紛紛。望山只聽無講，只有問人為何馮謝兩人會有恩仇，竟然會惹起兇殺，別人笑伊消息無靈通，講馮謝兩人掌管軍餉轉播，公私關係密切，哪會️恩仇？望山又閣問：</div><div>［馮謝相刣的事，我相信，但是馮巧舍哪會開鎗射劉將軍咧？是毋是有別人......］</div><div>［毋是別人，只有馮巧舍才有彼種西洋短鎗，遮是真濟人知影的。港內揣著伊的屍體時，彼支短鎗抑著伊身軀頂。］</div><div>望山聲聲稱奇，伊無方便閣管閒事啊，著入去房內去睏。等順風來通知！別的代誌免去管。</div><div><br/></div><div>順風到第二日下晡哭，對望山講：</div><div>［素面姐死啊，著愛出葬，等望山兄你過去進香.....］  </div><div>［啥物？你講啥？］</div><div>［素面姐死啊！］</div><div>［啥物？素面死啊，按怎死的？］</div><div>［跳海死的！］</div><div>［啊..............］</div><div>［望山兄，你哪會按呢？你莫按呢哭！］</div><div>順風勸望山莫哭，其實家己哭甲真傷心，伊扶望山倒手曲，兩人做伙哭。望山扶伊行出大門，振作精神，共目屎拭掉，拉順風行去郭家，順風沿路慢慢啊對望山講，彼日馮巧舍去郭家拜訪，素面送伊外出，以後一夜未回，昨日才佇大井頭附近揣著屍體。</div><div>［.......彼个馮巧舍嘛跳海自殺，嘛死佇大井頭渡頭附近—奇怪in兩人哪會仝一暗死？］</div><div>仝一暗！素面跳海去死，竟然佇伊佮翁七刣馮巧舍的仝一暗，仝一時間！</div><div>望山心神大亂，來到郭家，著奔入廳去。</div><div>素面的停屍廳內底，棺材猶未封釘，為了等望山過去進香。</div><div>無到一個月，東南佮素面相繼死亡，郭舵公佮許姑當然真悲傷，望山無心思安慰兩人，著要求開棺欲看素面遺容。</div><div>郭舵公講好，著愛開棺，伊講是伊堅持等望山來了後才能封釘，許姑阻止in,講素面泡水一夜，</div></div></td></tr></tbody></table></div></div><br /><small>Updated on <abbr class="updated" title="2014-06-22T12:04:44.751Z">&#20845;&#26376; 22, 2014</abbr> by <span class="author"><span class="vcard"><a class="fn" href="mailto:d987588@gmail.com">&#31179;&#40179;&#38515;</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>