<html><head><title>&#40657;&#27700;&#28317;271-280</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../../ata100122wen-xiu/index.html">1-ATA100122&#25991;&#29703;</a></small></td></tr><tr><td><small><a href="../../ata100121yu-jun/index.html">2-ATA100121&#26161;&#21531;</a></small></td></tr><tr><td><small><a href="../../home/index.html">2014 Spring &#33775;&#21488;&#35486;&#25991;&#23565;&#35695;</a></small></td></tr><tr><td><small><a href="../../ata100137xiao-qing/index.html">3-ATA100137&#34157;&#26228;</a></small></td></tr><tr><td><small><a href="../../qiong-yi-de-bi-ye-zuo-pin/index.html">4-&#29898;&#35516;&#30340;&#30050;&#26989;&#20316;&#21697;</a></small></td></tr><tr><td><small><a href="../../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../../ata099132ji-an/index.html">ATA099132&#31287;&#23433;</a></small></td></tr><tr><td><small><a href="../../ata099142pei-jia/index.html">ATA099142&#27803;&#22025;</a></small></td></tr><tr><td><small><a href="../../ata099186fu-lian/index.html">ATA099186&#39333;&#34030;</a></small></td></tr><tr><td><small><a href="../../ata100108jia-fang/index.html">ATA100108&#20339;&#33459;</a></small></td></tr><tr><td><small><a href="../../ata100117yi-ting/index.html">ATA100117&#34191;&#23159;</a></small></td></tr><tr><td><small><a href="../../ata100133yi-ru/index.html">ATA100133&#27449;&#33593;</a></small></td></tr><tr><td><small><a href="../../ata100137xiao-qing-1/index.html">ATA100137&#34157;&#26228;</a></small></td></tr><tr><td><small><a href="../../ata100139si-ying/index.html">ATA100139&#24605;&#31310;</a></small></td></tr><tr><td><small><a href="../../ata100142shi-ting/index.html">ATA100142&#35433;&#23159;</a></small></td></tr><tr><td><small><a href="../../ata100143ting-yun/index.html">ATA100143&#23159;&#21243;</a></small></td></tr><tr><td><small><a href="../../ata100144ya-han/index.html">ATA100144&#38597;&#28085;</a></small></td></tr><tr><td><small><a href="../../ata100145yu-xin/index.html">ATA100145&#37434;&#27427;</a></small></td></tr><tr><td><small><a href="../../ata100147guan-zhong/index.html">ATA100147&#20896;&#20013;</a></small></td></tr><tr><td><small><a href="../../ata100149pei-qi/index.html">ATA100149&#29678;&#32186;</a></small></td></tr><tr><td><small><a href="../../ata100151jia-rong/index.html">ATA100151&#20339;&#23481;</a></small></td></tr><tr><td><small><a href="../../ata100152qiong-yi/index.html">ATA100152&#29898;&#35516;</a></small></td></tr><tr><td><small><a href="../../potsdam-ke-zhang/index.html">Potsdam&#31185;&#38263;</a></small></td></tr><tr><td><small><a href="../../p189-p200/index.html">p189-p200</a></small></td></tr><tr><td><small><a href="../../hei-shui-gou282-290/index.html">&#40657;&#27700;&#28317;282-290</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2014shoatai/2083505691228902222"><div><a href="../index.html">3-ATA100137&#34157;&#26228;</a> &gt; </div><h3><span class="entry-title">&#40657;&#27700;&#28317;271-280</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><span><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>六月十五日，月中犒祭，黃昏時，望山揣壯丁擺設祭桌，因為魚肉豐盛，伊自然愛細膩警戒，免閣生事。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山認真指揮十幾个壯丁，叫in共飯碗佮牲禮細膩搬到庭外桌仔頂，伊用手握刀，注意壯丁動作，預防閣有壯丁偷食。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  門內行出一位軍士，望山一看使蔡奇兄弟，就擛手叫伊過來。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  蔡奇本是郭東南好朋友，望山因為東南關係，早就佮伊熟似。蔡奇雖然性情粗魯，但是為人忠心無二，無咧顧家己生死，只願為王爺盡力。伊佮望山已有默契，願意聽望山指揮，共奉總制爺遺命，兩人情如兄弟，如今攏佇澎湖，更加親近。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山等蔡奇行近，就愛伊速請劉將軍出來進香，以免內外餓兵來奪飯菜，影響犒祭。蔡奇點頭，並無離開，只有轉踅吩咐身後一个士兵入去稟報，家己佮望山徛佇桌仔邊，握刀幫忙守衛。蔡奇看了庭中忙碌的壯丁一會仔，才開口講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'> ［望山，你愛細膩！劉將軍聽著昨日灶跤壯丁又閣偷食飯菜，非常受氣，伊講後擺閣聽著這種代誌，嘛愛共你刣矣！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山聽著這話，心中驚慌，真正是又氣又惱。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  自劉馮對立以後，劉將軍專心澎湖，真少轉去赤嵌將軍府。舊年望山北上征番，目的是欲離開將軍府，迴避劉將軍，如今卻是調來澎湖，會因為枵兵搶食的這種捌人的代誌，予劉將軍刣，真正激心。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山越想越惱，就更加用心握緊腰刀，佮蔡奇分頭監視壯丁行動。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  天暗了後，劉將軍才來進香，伊攑香隨便拜三拜，將香枝交予望山，就欲離開，轉踅的時陣，突然一位軍士緊走入庭內，向前對伊講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［秉報將軍爺，清軍船隊又閣繼續過來，已經駛到花嶼貓嶼附近矣！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  劉將軍聽了嗯一聲，轉踅行入去厝內，彼軍士綴伊行。劉將軍哪行哪講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［遮爾緊？究竟有偌濟船隻？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［毋知影，只講滿海攏是。以前所報施瑯戰船三百，消息應該無毋著。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［叫哨船軍士進來面報，請各鎮速來會商，特別叫先鋒宣毅左鎮邱煇早一點仔來——望山，吩咐灶跤速準備酒菜！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山叫壯丁撤下桌頭飯菜，送到灶跤料理。伊心中關心嵌，清軍來攻消息，就親自送酒菜到飯廳去，酒菜上桌了後，壯丁退出，伊仍然留佇廳內侍候湯茶。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  無偌久，邱煇佮水師副提調江勝雙雙來到。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  邱煇佮江勝攏是東寧國中聞名的傳奇人物。江勝是福建漳州人，邱煇是廣東潮州人，兩人原來攏是邊海豪傑，早年鄭經王爺棄守金廈入台了後，in分別佇福建廣東兩地海邊集眾結義，就是江勝所統轄的水師。邱煇佇潮州、惠州一帶出入，擄掠佮收買唐山婦女送入東寧，做為鎮兵妻室，東寧將士新娶妻室的，多拜伊之賜。王爺西征轉來，in兩人最後才撤退入台。劉將軍這擺防備澎湖，特別調in兩人前來，倚為重臣。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  邱煇佮江勝到矣以後，劉將軍先對in講話，無偌久，逐家攏到矣，劉將軍命都入座，逐家一邊食飯一邊討論軍情。劉將軍講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［左鎮邱先鋒今早聽著清船倚近，就建議咱先發制人，半途迎戰，我無同意。如今清軍夜泊花、貓二嶼，邱先鋒又閣建議欲乘夜出擊，諸位意見如何？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  江勝贊成邱煇之言，在座諸位兵官攏無開口。劉將軍又閣講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［邱先鋒勇猛求戰，勇氣可嘉，但是我軍月來缺糧，軍心未定，船炮又不如清軍，宜守不宜攻。澎湖處處炮台，固若金湯，派船出擊，有失地利，邱先鋒所言，似未妥當！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［將軍爺，本鎮抑是認為夜來潮落，咱乘其初到，軍心未定，突然攻其不備最為上策。清軍對遮的港澳、海路均無熟悉，落潮了後清船毋敢烏白竄，吾軍可佔地利。事急不宜拖延，將軍爺，勝敗在此一舉⋯⋯。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  左鎮邱煇如此爭論，劉將軍邊啉酒邊搖頭答講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［毋著！毋著！這意見我嘛想過，毋是按呢！澎湖天候無㒰⋯⋯六月風颱已來，隨時會起強風，強風一起，清船即無處容身，咱以逸待勞，不戰可收全功。風颱一來，看施琅欲走去佗位！咱安心固守，等施琅來攻澎湖島，咱閣分頭迎戰嘛會使。逐家食飽了後轉去備戰，再候軍令，這馬毋免著急。逐家有意見就講，無意見咱就啉酒——望山，閣叫灶跤送酒來！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山前去灶跤時，邱煇仍咧爭論，閣送酒入廳，就未聽逐家閣談論戰事。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  第二日一透早，清軍來攻，水軍攏出海迎戰，望山帶領壯丁留守城內，逐家未經戰爭，攏驚惶慌張，望山本想出城到海邊觀戰，卻驚壯丁脫逃抑是惹事，只有忍耐等待。過午後，船兵陸續轉來，望山欲去打聽消息，見劉將軍嘛轉來矣，望山速命灶跤備餐供用。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  看到劉將軍的神情，望山相信海戰必勝，清軍是敗退矣。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'> 果然各鎮奮勇死戰，擊敗來攻清船。清軍撤退的時，真濟兄弟欲發船進擊，尤其是江勝佮邱煇尚英勇，但是劉將軍下令收兵，袂使去追擊。劉將軍家己知影船細兵弱，軍糧火藥均缺，軍心不安，上驚鎮兵藉機脫逃潰散，所以收兵回營防守。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山自來澎湖了後，看著守軍殘弱情形，心情真䆀，信心全失，如今清軍予守軍擊退，伊心中歡洗，信心又生。</span></p><br/><br/><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  清軍雖然敗退，卻只收船八罩各嶼，無轉去福建，戰事猶未結束。當夜劉將軍又閣大會鎮將宴飲，望山想知影劉將軍動向，又親去廳內侍候，同時對蔡奇探聽消息。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  劉將軍按兵無動，邱煇又閣請漏夜督船襲擊八罩，講趁今清船部署未齊，邀其決一死戰，施琅一定無力抵抗，決然走轉去福建，劉將軍仍然無同意。劉將軍講施琅毋知海戰兵法，如今風颱將至，竟然停船八罩，八罩島水下佈滿老古石，石尖刺利，船停此地，一旦風起，船底必予尖石刺破。伊講，吾軍毋免出戰，但是固守陣地，依賴天助，就會使勝利，勸部將但且啉酒，靜觀施琅之敗。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  澎湖主要港灣南向，施琅乘南風來攻，目的即是欲直入媽公港內，使戰船只進無退，劉將軍只守無攻，受制於人，大有不利，部將多表無好。清軍今退居澎湖南方島嶼，佔了地利，南風若吹，清軍就居上游之勢，初次接戰，清軍雖然一時失利，但是後擺閣來，守軍未必仍然會使勝利。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山聽著遮的爭論，就去揣蔡奇討論。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  蔡奇久經海站吧，深知戰守利害，伊講將軍毋是毋知留守毋是良策，但清軍初戰雖退，只是一時陣容混亂，船隊並無大損。滿軍船大兵濟，戰船三百，水軍兩萬有餘，兵精糧足吧，守軍袂使相比，所以劉將軍寧藉天時地利之初，不求勇戰，寧願待其來攻，不以弱攻強，遮是伊目前唯一可行之法。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［劉將軍講澎湖六月多風颱，這幾日敢會有風颱？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  蔡奇回答講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［海上風信，啥人會料著，但是劉將軍講甲袂䆀，澎湖六月本多風颱。風颱目前風向無定，風頭時常轉變，施琅想欲利用南風來攻媽宮，但是一但起風颱</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>就無一定吹南風，若風向無順，伊的陣容就先亂矣。所以劉將軍認為停佇港內迎戰較好。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  第二日，劉將軍派哨船四出打探，回報講施琅收軍八罩、水垵各澳，正佇咧整頓船陣，準備閣講。次日，清船進佔媽宮港外虎井、桶盤兩嶼，一步一步接近媽宮港，但劉將軍仍令大軍停船無出，專候施琅來攻。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  六月廿二日，天光無偌久，得報清船已經滿佈海面，自媽宮港外口北面的牛心灣，至南面靠虎井、桶盤的雞籠嶼、四角嶼，南北前後海面攏是清船，而且主力大鳥船五六十隻正自中間吃，直衝媽宮港入來。劉將軍得信，下令港澳內底各鎮水軍入船頂應戰，蔡奇告別望山，飛奔出城，上船赴戰。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  這時南風正強，清軍船隻入澳內攻媽宮港，東寧國水軍船隻逆風迎戰自然無方便。望山佇城內正咧擔憂，突然看著風向轉換，有風自西北來，正咧吹逆清船。望山想講清船已佔下風，不覺心喜，無顧城內留守職責，奔向海邊觀戰。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  遠遠仔看過去，媽宮港內煙火蔽天，雙方火砲互相攻擊，守軍以火箭砲彈順風攻向清船，海外清船紛紛著火燃燒，守軍大聲歡呼，起帆閣往前攻，奮力追趕清船。望山一看大喜，興奮拍手，岸上守兵嘛走去海岸助陣，逐家攏講這擺清船又閣咧敗矣。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  正咧講話的時，突然烏雲吹過來，風勢又閣轉向，南風自海外吹向陸地，海上煙霧吹上岸，東寧國水軍風帆轉向，不進反退吧，望山見狀大驚，趕緊退入去城內。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  港內炮聲喧鬧，午後真久，有傷兵入城，確定東寧國水軍戰敗，城內守兵起鬨，刣入營盤搶物件，望山帶領壯丁抵抗無效，背予城兵刮傷，暈倒佇塗跤。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  入夜的時陣，望山清醒掙扎坐起來，正毋知欲按怎，所幸傷勢無重，無偌久有兩个壯丁揣著，為伊止血療傷，到廚房去揣剩下的食物，逐家恐慌度過一夜，未見劉將軍等人轉來，城內一團紛亂。想著戰敗，望山心灰意懶，所幸伊一向善待壯丁，彼兩个壯丁一直陪伴伊，只等天光閣做拍算。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  天未光時，蔡奇自外口奔入，揣著望山，tshua7in出城北行。蔡奇講劉將軍已坐小船仔經吼門淺路夜離台灣，in佮幾个兄弟嘛奪一船，這馬正藏佇海岸，等天光潮起，就愛出海邊。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  蔡奇講這馬清船滿佈港外口，只有吼門一帶水淺礁險，清軍無佈防，所以昨昏劉將軍會使乘潮出海。蔡奇因為欲救望山，所以等到今早才走，如閣毋走，清軍即將殺到岸上。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山無海戰經驗，對澎湖灣澳地形無熟悉，就聽蔡奇指揮，tshua7彼兩个壯丁隨蔡奇來到海邊，會合蔡奇戰友，上船出海，逃回台灣。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  這場海戰決定東寧王國的前途。東寧國水軍精華全毀，大細船隻攏予人擊沉。毋過，守軍雖弱，作戰卻十分勇猛，一萬八千水軍，戰死的人三分之二以上，投降佮被俘者只有五千人，東寧諸軍總督劉國軒將軍逃脫，副總督曾瑞、王順二人，佮邱燂、江勝等兵官三百人均奮勇戰死。清軍傷亡無重，in出動兩三萬人，只死三百人，傷一千八百人爾爾，但清船受損亦中吧，二百隻大細戰船，沉的沉，未沉的嘛燒帆破板。以前降清的東寧樓船水鎮朱天貴嘛參加這擺澎湖之役，海中佮守軍先鋒宣毅左鎮邱煇路狹拄著，為邱煇發狠追趕，開炮轟殺，兩人同歸於盡。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  船到安平，蔡奇家己轉去水鎮，壯丁則伴望山轉去將軍府，因為伊受傷體弱，請求暫時離開養病，搬到郭家去蹛。許姑看著望山轉來，非常歡喜，伊發揮岳母情分，細膩照顧望山，順風佮郭舵公嘛定定咧陪伊。勇衛鎮軍士姚港，帶人來郭家慰問，探聽澎湖海戰情形，郭舵公久經海戰，對這澎戰事當然嘛想欲了解。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山責備劉將軍無應該守而不攻，伊講若劉將軍早聽江勝、邱煇之言，無行到今仔日這个地步，劉將軍空候風颱之助，誤失海戰先機，家己又閣棄軍逃生，實在不該。郭舵公嘛大聲罵劉國軒，但伊承認清軍二三萬，船大炮猛，鄭軍就是出戰，嘛無是對手，鄭軍戰船頂砲藥短缺，士兵枵腹肚缺物件，賭強出戰，無一定有利。伊又閣講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［二萬水軍死了萬二，看起來守軍抑是極有士氣。國姓爺知影水軍遐爾勇戰，嘛必然感覺安慰——只無彩東南無參加這場海戰，伊若是死佇這擺海戰，毋是死佇劉國軒手下面，我嘛甘心。］</span></p><br/><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>          27.閣造國家</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山佇郭家修養休息真濟日子，身體漸漸復原，沒閣過幾日，姚港又閣來，對望山講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［你身體已經復原，也是轉去勇衛鎮，這馬阮跤手無夠啊！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［好！我隨時會使轉去——清軍佔領澎湖，早慢會來攻台灣，這馬咱被備戰的情形咧？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  姚港講如今東寧戰守議論紛紛，伊講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［馮侍衛主張固守，但是咱劉將軍親自佮施琅對戰過，知影清軍厲害，敢若無戰意，只有命令阮定定巡視市街，無啥物戰備的工課。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［這哪會使咧！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［大概是欲侍衛鎮負責守安平，去迎戰清軍！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［遮是無夠的。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［自北路總督何祐降清以後，軍爺攏無心迎戰矣，越來越濟的人主張投降！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［啥物？何祐已經投降清朝？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［是啊。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［按呢北路已經毋是咱的啊！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  舊年為著何祐的鎮兵壓制番社，引出社民反亂，南路調大隊鎮兵佮壯丁北征，辛辛苦苦平定［番亂］，如今何祐家己竟先投降清朝！想到遮，望山已經受氣！伊講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［明仔載透早我就轉去，下晡我欲去安平行行，問王府有啥物消息。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［我綴你去！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［好。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山正想欲介紹蔡奇佮姚港熟似，所以當日下晡兩人到安平去揣蔡奇。蔡奇講伊只有知影文官鎮將足濟擺會議，有的主張遣使求降，有的主張固守，有的主張遠走呂宋，三派意見不一，猶未定案，若有消息，一定會去赤嵌揣望山報告。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  所謂遠走呂宋，只毋過是軍爺佮少數親軍之事，一般軍士人民，袂使做伙，逐家關心的代誌，只有是降是戰二事，今降戰無定，人心難安，謠言四起。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  台灣應降應戰，關係重大，將軍府內，軍士每一工攏佇咧爭論。望山轉去將軍府了後，逐家攏愛揣伊問話，有一日，逐家坐做伙，又閣討論降戰的問題。有一軍士問望山講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［究竟咱是投降好咧，抑是對戰好咧］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山當然反對投降，姚港嘆氣講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［逐家攏講馮侍衛無好，劉將軍好，但是如今馮侍衛堅持無愛投降，但是阮劉將軍卻是有降意。馮侍衛⋯⋯］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  彼个軍士搶講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［馮侍衛無愛投降是無愛投降，但in嘛無想欲戰爭啊！in是想欲走去呂宋，無想欲戰爭！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［馮侍衛猶未決定去呂宋，但伊是堅決無願意降矣！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  逐家講一下仔，望山講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［這馬咱愛勸劉將軍備戰，劉將軍一旦決定應戰，馮侍衛嘛袂想講遠走呂宋矣。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  姚港講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［按呢上好！但是，望山，究竟咱是毋是會使戰咧？你自澎湖轉來，明明看著清軍真強，為啥物也是定定講台灣會使對戰咧？別的水軍攏講澎湖一敗，咱就歹戰矣！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［澎湖雖敗，咱為啥物袂通戰咧！其實，清軍雖強，會使攻落去澎湖，無一定會使攻落來台灣——我毋是對姚港兄你講矣？清軍雖佇澎湖勝利，但in損失嘛真重。清軍死亡雖然無濟，但是受傷一二千人，需要醫治，又閣欲留兵守澎湖，是有偌濟人會使來攻台灣？in大細戰船予砲仔拍損破壞足濟，嘛愛修補整理，澎湖欠缺材料工匠，船隻頂面的火砲火藥弓劍，嘛需要補充，攏必須轉去廈門想辦法，來往費時，毋是一兩个月會使完成。伊兩萬水軍久駐澎湖，柴米肉菜，攏愛補充，遮已經無容易，而且來攻台灣，不比攻澎湖，只用彼兩三百隻船就會使來，猶閣需要添造新船，遮爾濟代誌哪會使佇短時辦好咧？拖延幾个月，冬天到矣，北風起了後，風浪足䆀,清軍想欲來攻，愛等明年——欲攻台灣，閣有遐爾容易？閣無講彼个鹿耳門天險⋯⋯］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  姚港搶講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［著！著！鹿耳門⋯⋯如今鹿爾門有重兵駐守，清軍哪會使順利來攻！自澎湖攻台灣，只有鹿耳門一條路——當年國姓爺來攻台灣，荷蘭人疏忽鹿耳門，無派兵駐守，如今馮侍衛兼做左提督，備兵鹿耳門，戰備佮以前無仝，施琅欲入台，真有遐爾容易？馮侍衛既然無愛投降，鹿爾門會使守牢！所以望山你講的有道理！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山聽了真滿意，就又講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［按呢咱就應該去勸劉將軍用心備戰！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［王府來請劉將軍去安平議事，伊一直無愛去。今仔日又閣來請，伊只是派中軍爺去！］</span></p><div><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'><br/></span></div></span></div></td></tr></tbody></table></div></div><br /><small>Updated on <abbr class="updated" title="2015-03-17T12:19:24.316Z">&#19977;&#26376; 17, 2015</abbr> by <span class="author"><span class="vcard"><a class="fn" href="mailto:i123193@gmail.com">&#34157;&#26228;</a></span></span> (<a href="history.html">Version <span class="sites:revision">2</span></a>)</small><br /><br /></div></div></td></tr></table></body></html>