<html><head><title>&#40657;&#27700;&#28317;322-&#23436;</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../../ata100122wen-xiu/index.html">1-ATA100122&#25991;&#29703;</a></small></td></tr><tr><td><small><a href="../../ata100121yu-jun/index.html">2-ATA100121&#26161;&#21531;</a></small></td></tr><tr><td><small><a href="../../home/index.html">2014 Spring &#33775;&#21488;&#35486;&#25991;&#23565;&#35695;</a></small></td></tr><tr><td><small><a href="../../ata100137xiao-qing/index.html">3-ATA100137&#34157;&#26228;</a></small></td></tr><tr><td><small><a href="../../qiong-yi-de-bi-ye-zuo-pin/index.html">4-&#29898;&#35516;&#30340;&#30050;&#26989;&#20316;&#21697;</a></small></td></tr><tr><td><small><a href="../../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../../ata099132ji-an/index.html">ATA099132&#31287;&#23433;</a></small></td></tr><tr><td><small><a href="../../ata099142pei-jia/index.html">ATA099142&#27803;&#22025;</a></small></td></tr><tr><td><small><a href="../../ata099186fu-lian/index.html">ATA099186&#39333;&#34030;</a></small></td></tr><tr><td><small><a href="../../ata100108jia-fang/index.html">ATA100108&#20339;&#33459;</a></small></td></tr><tr><td><small><a href="../../ata100117yi-ting/index.html">ATA100117&#34191;&#23159;</a></small></td></tr><tr><td><small><a href="../../ata100133yi-ru/index.html">ATA100133&#27449;&#33593;</a></small></td></tr><tr><td><small><a href="../../ata100137xiao-qing-1/index.html">ATA100137&#34157;&#26228;</a></small></td></tr><tr><td><small><a href="../../ata100139si-ying/index.html">ATA100139&#24605;&#31310;</a></small></td></tr><tr><td><small><a href="../../ata100142shi-ting/index.html">ATA100142&#35433;&#23159;</a></small></td></tr><tr><td><small><a href="../../ata100143ting-yun/index.html">ATA100143&#23159;&#21243;</a></small></td></tr><tr><td><small><a href="../../ata100144ya-han/index.html">ATA100144&#38597;&#28085;</a></small></td></tr><tr><td><small><a href="../../ata100145yu-xin/index.html">ATA100145&#37434;&#27427;</a></small></td></tr><tr><td><small><a href="../../ata100147guan-zhong/index.html">ATA100147&#20896;&#20013;</a></small></td></tr><tr><td><small><a href="../../ata100149pei-qi/index.html">ATA100149&#29678;&#32186;</a></small></td></tr><tr><td><small><a href="../../ata100151jia-rong/index.html">ATA100151&#20339;&#23481;</a></small></td></tr><tr><td><small><a href="../../ata100152qiong-yi/index.html">ATA100152&#29898;&#35516;</a></small></td></tr><tr><td><small><a href="../../potsdam-ke-zhang/index.html">Potsdam&#31185;&#38263;</a></small></td></tr><tr><td><small><a href="../../p189-p200/index.html">p189-p200</a></small></td></tr><tr><td><small><a href="../../hei-shui-gou282-290/index.html">&#40657;&#27700;&#28317;282-290</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2014shoatai/5633256224956395313"><div><a href="../index.html">3-ATA100137&#34157;&#26228;</a> &gt; </div><h3><span class="entry-title">&#40657;&#27700;&#28317;322-&#23436;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><span><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>許姑佮望山佇港邊遮風所在，放落來牲禮，幫忙點引香支。順風離開郭舵公過去拜香，望山提酒壺來裝海水。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  許姑提香過來，郭舵公對伊講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「彼个呂宋麻繩終於斷矣，二年啊!」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「你講彼个順風鳥船!彼个船破矣，咧欲沉矣!」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「是欲沉矣.........」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  郭舵公隨許姑轉去，接過香枝，向港內拜三拜，看著順風咧哭，過去扶起伊，對伊講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「順風，北方傷寒，你袂使迎風哭矣，會受風寒的。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  順風拭掉目屎，看郭舵公，講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「阿爸，你哪會哭咧?你閣想彼个順風鳥號?彼咧船早慢會沉的......」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「會沉的!」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  郭舵公閣轉去水邊，癡望港內。望山過來講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「舵公伯你敢是為著這个洋船傷心?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  郭舵公點頭，伊慢慢的講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「本來阮出來行船，就是欲以海為田，靠海吃飯，無想講今年已經老矣，卻是欲去開墾地.........這个洋船命運按呢，我郭舵公的命運嘛是仝款---以後</span><a rel='nofollow' style='text-decoration:none' href='http://twblg.dict.edu.tw/holodict_new/result_detail.jsp?n_no=5971&amp;curpage=1&amp;sample=%E4%BD%A0%E5%80%91&amp;radiobutton=1&amp;querytarget=2&amp;limit=20&amp;pagenum=1&amp;rowcount=1'><span style='font-size:27px;font-family:Arial;color:rgb(17,85,204);text-decoration:underline;vertical-align:baseline;white-space:pre-wrap;background-color:transparent'>恁</span></a><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>敢會使叫我舵公伯?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山聽了無講話，這時船尾舵樓吹落一片船板過來，伊伸手指講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「彼个船板佇水頂漂過來漂過去---啊!漂到岸邊矣，啊!又閣漂過去矣!」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  郭舵公看著船板漂過來漂過去，不禁心酸。舵樓頂懸每一片枋仔伊攏熟似，每一片</span><a rel='nofollow' style='text-decoration:none' href='http://twblg.dict.edu.tw/holodict_new/result_detail.jsp?n_no=4219&amp;curpage=1&amp;sample=%E6%9C%A8%E6%9D%BF&amp;radiobutton=1&amp;querytarget=2&amp;limit=20&amp;pagenum=1&amp;rowcount=2'><span style='font-size:27px;font-family:Arial;color:rgb(17,85,204);text-decoration:underline;vertical-align:baseline;white-space:pre-wrap;background-color:transparent'>枋仔</span></a><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>伊攏珍惜。這隻雄霸海面的洋船，桅倒矣，舵裂開，船索仔斷去，船枋仔落矣.........一切攏無矣!</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  以前的一切攏已經過去矣，未來的日子佮這片海已經無緣。捨海上山，臨老變節，彼个南海。彼个東洋、彼烏水溝.........</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ---烏水溝!烏水溝!我捌佇烏水溝咒誓為望山佮素面主婚，竟然無實現，敢講烏水溝受氣處罰阮?處罰我今生今世毋通閣出洋?我郭烏洋郭舵公親像這个順風鳥號仝款，閣無駛船過烏水溝的機會矣?</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ---我欲親像這个順風鳥船沉落去?</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ---是毋是我違背誓言才害了這个洋船?</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  郭舵公按呢想來想去，斡頭看看後壁，許姑佮順風正咧遮風燒紙，而且跤邊海浪一波一湧，一聲一音的劈劈拍拍咧響。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  海咧受氣?也是咧叫?是海咧受氣嘛好，是海咧叫嘛好，這海的聲音，以後佇赤山莊，已經聽無矣。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ---海，佮我無緣矣。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「彼个船</span><a rel='nofollow' style='text-decoration:none' href='http://twblg.dict.edu.tw/holodict_new/result_detail.jsp?n_no=4219&amp;curpage=1&amp;sample=%E6%9C%A8%E6%9D%BF&amp;radiobutton=1&amp;querytarget=2&amp;limit=20&amp;pagenum=1&amp;rowcount=2'><span style='font-size:27px;font-family:Arial;color:rgb(17,85,204);text-decoration:underline;vertical-align:baseline;white-space:pre-wrap;background-color:transparent'>枋仔</span></a><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>又閣漂過岸邊矣!」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  郭舵公聽著望山又閣叫。抬頭閣看港內。風變強矣，順風鳥號搖來搖去，若來一陣風颱，伊毋是予沖到淺灘，就是破碎沉入去港中。看彼支中桅佇風中搖擺的款，真正親像一隻拖病欲死的牛仝款。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  去撿起這个枋仔!紮彼个</span><a rel='nofollow' style='text-decoration:none' href='http://twblg.dict.edu.tw/holodict_new/result_detail.jsp?n_no=4219&amp;curpage=1&amp;sample=%E6%9C%A8%E6%9D%BF&amp;radiobutton=1&amp;querytarget=2&amp;limit=20&amp;pagenum=1&amp;rowcount=2'><span style='font-size:27px;font-family:Arial;color:rgb(17,85,204);text-decoration:underline;vertical-align:baseline;white-space:pre-wrap;background-color:transparent'>枋仔</span></a><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>去赤山莊做紀念!</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ---望山紮海水，我紮船枋仔!</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  郭舵公一步一步的踏入去水內，伸手去撈船枋仔，一陣浪頭退去，共船板沖往外口。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  許姑三人佇後壁大聲喝，郭舵公無插in。看著船枋仔一步一步漂過去，伊一步一步追。伊是老手，這一點仔海浪算啥?</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ---水冷、水深，算啥?以後欲閣落海嘛無機會。這片船枋仔一定愛抾著...一定愛紮離開。順風鳥號欲沉矣，我至少欲留這一片船枋仔，這是舵樓的一片船枋仔.........</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  郭舵公終於掠著船枋仔，斡頭看著望山嘛踏入水內面，伊趕緊欲推望山上岸，一陣強浪自後沖落來，伊跤下浮起，站立無穩，竟向前跌入水中，口中嗆幾口海水，全身軀浸入去海中。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>                       32.天地盟會</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  東寧亡國，已經兩年。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  夏去秋來，草黃風涼。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山來到善化莊，閣訪沈國公。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  沈國公對望山講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「你敢會記得這首詩?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山接過沈國公手頂的詩集，看彼首詩，講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「我記得的。『.........客路相依十四載，明年今日知何在!』我記得的。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「這是我二十外年前的舊詩啊。前年收到姚督的信，我夢想轉去浙，所以將歷年舊稿整理成冊。如今閣讀舊稿，別有感思.........我特別甲意這首，『明年今日知何在』?年年攏按呢想，其實每年攏嘛是佇台灣!」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山褪落頭巾，輕輕的抓頭。沈國公看看望山光頭又閣講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「我想袂到你竟然真正愛一生為僧，其實你無必要按呢。你閣少年，來日方長，何必出家?我當時逃入羅漢門，雖嘛曾經變服，但當時是為了避禍，毋是真正出家。你閣少年，應該在俗成家才對。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山無講話，沈國公閣問:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「你這擺去赤崁做啥?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「也是去看貨，閣看一位朋友。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「你去過諸羅?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「去過。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「諸羅設置年餘，知縣猶未就縣。首任知縣季麒光來見過我，參加我的東吟社，最近又閣派人送禮送批來，講欲來善化看我---毋知伊啥物時陣才會去諸羅?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「諸羅莊內尚無衙社，季知縣閣會僑治佳里興一段時間。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「</span><a rel='nofollow' style='text-decoration:none' href='http://twblg.dict.edu.tw/holodict_new/result_detail.jsp?n_no=5971&amp;curpage=1&amp;sample=%E4%BD%A0%E5%80%91&amp;radiobutton=1&amp;querytarget=2&amp;limit=20&amp;pagenum=1&amp;rowcount=1'><span style='font-size:27px;font-family:Arial;color:rgb(17,85,204);text-decoration:underline;vertical-align:baseline;white-space:pre-wrap;background-color:transparent'>恁</span></a><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>佇赤山莊頭，逐家敢好?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「花花仔。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  郭舵公到赤山了後，聽海客伯勸，無去墾地，卻是佇柳營路邊開店，用紮去的船枋仔寫招牌，命名「順風客棧」。望山雖然佇龍湖巖廟內掛名，但是定定蹛佇庄內，教莊人讀冊，定定佇客棧出入。順風佮趙舵公結婚，已經有身，每一工歡喜佇店口照顧生理。望山無家累，又閣甲意出去，定定替郭舵公到赤崁辦貨，藉機四界聯絡朋友，探聽消息。今日路過善化，照例閣來拜見沈國公。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  沈國公看起來老真濟，伊講自去年甲子新歲，伊即將封館停教，無閣收徒，只有佇厝中閒坐，靜觀世變。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山又閣講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「赤山百姓一向平靜，但是清朝武官來台以後，搶奪東寧文武遺業，總制爺所有田業嘛予人搶去，這馬所設管事，年底小崗山蔡機功兄弟圖謀起事，事機不密，二千偌人折損接近一半，實在可惜。劉國軒到天津去做總兵官，勇衛鎮兵濟無愛做伙去，綴伊去的，又閣有走轉來矣。逐鎮兄弟無服清朝的，分聚逐地，謀議起事---羅漢門一帶人上濟，近日聽講彼一帶無平靜，我想啥物時間南下入山去看。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「彼个所在我真熟。羅漢門地勢險阻，若真有人據險聚眾起事，外口甚難攻討，如真有事起，清朝必費大力才會使平定......唉!『欲益更損，欲利反害!』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「嗯?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  沈國公坐直身軀，講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「根據三國吳志陸遜傳記載，孫權欲取夷洲佮朱崖，陸遜上疏反對，講:『......萬里襲取，風波難測，民易水土，必致疾疫，今驅見眾，輕涉不毛，欲益更損，欲利反害.........』，台灣阻絕障海，殊方異域，民情佮唐山內地無仝，清人取之難，治之更難，未來必定多事，不只羅漢門一地。清人取台，實為不祥!」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山聽了這話，感覺真歡喜，忙問:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「沈國公認為清人取台，為不祥之事，為何清人猶欲攻取?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「這攏是施琅之意---當年清人本佮東寧隔海相安，禁海遷界，無意取台，全因鄭經西行響應三藩，始引清人起意取台。清人嘛知治台不易，故取台了後有棄台之議，棄台不易，只有治台，治台既難，清人後必悔之。清人甚且欲因台灣而亡其天下，嘛無定著.........」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「沈國公這話按呢講?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「望山!我想真久，最近日日攏咧想。台灣自古無0入中國版圖，人民多因無服中土，流離到遮，經海島生活薰陶啓發，移居新地了後，民性強悍不羈，佮唐山真無仝。清人欲以陸人治海島，勢必失敗，台灣有代誌，必牽動全國，撼搖清人國本。而且台灣為東西寒航運的中心，外人染指再三，如今歸清所有，清人今後必須佮洋人直接對抗，清因得一海島佮東西洋為敵，清人何利?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「唉!若毋是東寧衰敗，清人嘛袂使簡單取台。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「東寧會亡，早有預兆。台灣外當東西洋路，內居翻 漢人民。東寧欲免亡國，只有善保東西貿易，收拾南北民心，鄭馮無為此圖，自難保全。但是清人得台，是因得力於天時。台灣既為兩洋注目之地，洋人    國暫時退離台海，外船不即閣來，故清人得乘時取之。清朝地利人和雖然攏無，但是既然得此天時，無外洋的牽制，故一戰而得台灣。毋過，天時難久，地利難爭，人和本已難得，未來治台有失，人和就更加欠缺。天時、地利、人和攏無，清人何以保台?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「其實清朝只想欲滅東寧，本無佔台島之意，這擺偌毋是施琅力排棄台之議，清朝必行棄台遷民之策。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「海外形勢如此，清人本無應該爭取台灣，既然已經取之，何能棄之?若是清朝真正棄台遷民，西洋必然取代而取之。施琅的『台灣棄留疏』毋是嘛按呢講?『此地原為紅毛住處，無時不在涎貪，亦必趁隙以圖.........』伊知影『台灣一地，雖屬外島，實關四省之要害』。這嘛是伊見識高明的所在。清人既取台灣，自袂使棄之，如東寧存續，東寧就會使成為清朝屏障，抵制外人，今東寧既滅，清人欲棄台已經無可能，所以講清人得台，欲利反害，就是這个道理。如今清人悔之不及矣!」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「施琅知影台灣的重要性，所以伊無贊成棄台.........但是既然台灣對清朝遐爾重要，伊就無應該滅東寧---施琅滅東寧，照沈國公的講法，對清國是罪毋是功?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「是功是罪，一言難盡，一時嘛歹論定。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「總是施琅無贊成棄台是對的。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「當然是對的，但是施琅雖然知影台灣的重要，可惜伊所見猶有未及。伊既無預見取台之害，又閣無治台之遠圖，毋知治台之難.........」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「哪會講伊無治台遠圖?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「.........台灣番漢共處，政情民情大異內地。番人異俗，漢人異性。台灣久為海人居所，佮日本西洋早有接觸，民情活潑，智識開放，貿易發展，又閣捌予荷蘭佮西班牙人佔過，西洋文明，真有遺留，佮內地閉國保守者無仝。滿清只有知影台民歹治，有防台之心，卻無治台之策，袂通因勢利導，與民樂利。施琅雖然力排棄台，卻無愛大開海禁，鼓勵貿易，反仍限制外洋貿易，嚴禁唐山百姓渡台.........」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「伊禁止廣東潮州惠州百姓渡台。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「.........粵民雖然毋通入台，閩民渡台嘛大受限制。台灣既然入版圖，竟仍視同異國，毋但移民限制，文治武備亦設特制，自閩廣輪戍班兵，自內地調派官吏---如此官民情隔，變亂已難避免，而且強令習海之人，捨海從陸，侷限佇島頂，這豈是治台之法?當年荷蘭船隻遠來東方，今日施琅竟然毋准台民自由出海去佮西洋爭雄海上，中國自絕於海，自損利得，驅海上山，錮絕民性，必然多事。山海無仝，清朝山國毋知治海，尚有可原，施琅起身海濱，長年出入海疆，今身為水師提督，猶未見及此，實為不該!伊為滿清滅此島國，已經為滿清造一後患!」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山辭別沈國公，一路辛苦趕路，來到赤崁鹽埕見蔡文玉。文玉頂月自唐山乘私船轉來，送批通知望山，望山歡喜，所以趕來相見。蔡文玉離台五年，唐山台灣真濟變化，望山思見老朋友，更想欲探聽唐山消息。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  伊佇文玉厝內蹛幾日，兩人日夜傾談。然後伊到街內kám-á-tiàm訂物件，交代送貨予順風客棧，又閣到安平逐地拜訪舊識，最後到大井頭港邊拜香挈水，準備第二工tshua7文玉做伙到赤山莊。伊提了水，又閣到姚港店內去坐。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  這兩年望山每一擺來赤崁，就揣姚港，兩人啥物攏講，親若兄弟，只差無赤血結盟。赤崁交通四通八達，耳目靈通，望山由姚港店內多聽內地佮本島南北消息，增廣真濟見聞。今日閣來，又閣欲探聽舊年冬天小岡山事件的兄弟行蹤。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  南路小崗山山內，由蔡機功帶頭，領兩千餘兄弟，聯絡清軍各標營兵佮各莊百姓，準備起事，不幸事機不密，舊年十一月初，清朝總兵吳英督率官兵，佮發動番社社民，入山圍攻，山內兄弟不及備戰，幾百人予人殺掉，大半奔離山區，四散逃亡。頂擺蔡奇帶人到赤崁見望山時，捌提過山內兄弟結義的代誌，未到一年，勢力未壯，就予人擊敗，實在可惜。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  姚港講蔡奇佳哉無予人刣掉，捌來赤崁揣過蔡奇，如今已經走去羅漢門去蹛，彼</span><a rel='nofollow' style='text-decoration:none' href='http://twblg.dict.edu.tw/holodict_new/result_detail.jsp?n_no=1224&amp;curpage=1&amp;sample=%E9%82%8A&amp;radiobutton=1&amp;querytarget=2&amp;limit=20&amp;pagenum=3&amp;rowcount=55'><span style='font-size:27px;font-family:Arial;color:rgb(17,85,204);text-decoration:underline;vertical-align:baseline;white-space:pre-wrap;background-color:transparent'>爿</span></a><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>聚集的兄弟越來越濟。望山講伊想欲入去羅漢門去看看，希望以後蔡奇閣入去城街時，請伊到赤山莊一下仔，姚港講蔡奇定定入城，後擺閣來時，就親自tshua7伊去看。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  姚港知影有蔡文玉兄弟自唐山轉來，就請望山tshua7伊去拜見，望山本有此意，就揣伊去。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  文山知影姚港身分，因是總制爺舊屬，佮望山一向仝心，就無見外，將姚港想欲知影的代誌，仔仔細細的講矣。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  文山講伊是自福建北經杭州，入遊北京，轉去河南拜訪少林寺，經湖廣入去江西，自廣東轉去福建。伊佇福建知影東寧降清，就佇福建多留兩年，走訪各路兄弟，共商未來作法。總制爺交代的話，會使傳的人伊攏傳矣。福建各路兄弟佮國姓爺舊屬，如今分散唐山各省，做官當兵，為僧經商，各行各業攏有，分布足廣，毋過大部分也是留佇福建，所以伊佇福建停留上久。福建兄弟關心台灣歸清了後的政情民情，伊決定來春西報告，然後轉去台灣定居。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  至於唐山兄弟各地連絡結盟的代誌，文玉講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「唐山各處攏有兄弟結盟組會，南自廣東，北到何南攏有.........我嘛......我嘛參加一个。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「佇福建?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「是。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  姚港又閣問:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「聽講這擺清朝取了台灣以後，毋知如何治理，所以才有彼个棄台遷民的代誌，經過施琅力爭，才留台無棄。如今雖設置府縣，但是南北知縣仍然多數僑居佇外口，毋敢就縣---既然清朝毋知如何治台，未何來攻?」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  文玉嘆氣講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「這件代誌唐山兄弟議論上濟矣。清人攻台，不為拓疆，只為防患。三藩以前，清人本無想欲攻台，in只是驚台灣進犯，無出海用兵的意思。所以王爺投降了後，就商議棄台.........清人棄台，就親像當年明太祖棄澎湖仝款。明太祖得天下以後，捌講:『海上不征之地』，所以洪武二十年，就因澎湖島民叛服難信，廢撤澎湖巡檢司，盡行遷徙澎湖居民。清帝康熙未取台以前，捌講台灣屬海外所在，無屬於中國管有，無甚關係，因從未嚮化，肆行騷擾，濱海居民迄無寧日，故興師進剿，即台灣未順，亦不足為治道之缺。施琅取台，康熙又閣講:『海賊乃疥癬之疾，台灣僅彈丸之地，得之無所加，不得無所損.........』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  姚港閣講一點仔話就告辭矣。第二工，望山佮文玉離開赤崁，來到赤山莊，先去祭拜總制爺。文玉向總制爺報告伊五年佇唐山的情形，望山跪佇伊身邊，聽伊講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「......文玉奉命遠行，聯絡五商佮國姓爺萬姓兄弟，前後五年，足跡遍及中原各地，依照總制爺交代，詳細傳播思想，聯絡組織。今年離開福建，已見兄弟結盟誓約，招收會員。大明雖亡，民心無死，果如總制爺所言。文玉嘛割血參加入會---復興有日，後起有人，請總制爺放心。文玉幸未辱命。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  文玉攑頭看望山一眼，又閣講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「總制爺早知影唐山台灣福禍各別，命文玉徵詢唐山兄弟意見。文玉走遍大江南北，證實總制爺所見無錯，唐山兄弟攏講台灣遠隔海外，佮內地痛癢疏遠，無指臂關聯，應該自求多福，就親像分株新樹，自榮自枯。台民困境，唐山難助臂力。但是台灣遠離北京，清人鞭長莫及，起事較易，均請台灣兄弟做伙努力，先復東寧，閣助中國光復。文玉細思，此理甚為確切，將佮望山佇遮用心，照唐山兄弟之言努力。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山閣tshua7文玉去順風客棧見郭舵公，佇順風客棧留落來，談了真濟唐山情形，又閣tshua7伊四界去耍，見了海客伯佮伊囝婿許松籽，嘛到龍湖巖拜見廟內和尚，莊內莊外口耍幾日。有一日文玉正欲去陪望山祭拜素面，突然見姚港tshua7蔡奇過來。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  蔡奇佮文玉一見如故，不當外人，伊對逐家暢談這擺小崗山聚義失敗的原因，伊講後擺起事一定愛小心計議，聯絡好勢各地民眾才會使起事。所以文玉提議逐家組設天地會，依照總制爺以前定定講指天地為誓的話，共同盟會，等待時機起事。郭舵公聽伊按呢講，就講伊欲參加，伊囝婿趙舵工嘛會使參加，又講會使揣許松籽參加。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「許松籽是海客伯第二个囝婿，年歲二十五六，自細漢做過無少工課，見識真濟，如今專心佇大潭掠魚，潭邊討海人伊攏熟似，佮望山交情深，阮客棧的鮮魚仔攏是伊供應。伊若參加，以後聯絡莊民較方便。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  文玉聽講趙舵工佮許松籽是適合的人物，就同意in參加，所以通知許松籽前來佮逐家見面。逐家決定明仔載割血結盟，本來想講應該到總制爺面前行禮，但文玉講望山為著總制爺的交代才背負素面姑娘的希望，素面為望山守貞死矣，應該佇伊面頭前結盟才對。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  第二工透早，這七个結義老少，備辦牲禮，來到素面墓前，先由文玉將天地會口訣、指法佮暗號攏教予逐家人，方便傳予適合的兄弟，以後各个所在天地會兄弟見面會使相認，會當聯絡照顧。說明清楚以後，點好香枝，擺好牲禮海水，望山將文玉佮眾人的代誌對素面講清楚，然後文玉提香祝講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「素面姑娘，阮佮望山今日結拜為兄弟，請你做阮的見證，借你的海水一用，以水代酒，共結盟會---」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  伊斡頭對望山講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「---望山，共彼个海水潑向墓前，拍破酒壺，阮來割手見血，以血滲水.........。」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山照文玉的指示，潑一壺海水，拍破酒壺逐家人割手滴血滲入別个壺內底，血水相混，每一人吮一口吞落去，共彼个血水嘛潑向墓以後。文玉對眾人講:</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「阮閣提香頌祝，我唸了恁就綴唸，一句一句綴我唸---『拜天為父.........』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「『拜天為父。』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「『拜地為母。』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「『拜地為母。』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「『拜日為兄。』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「『拜日為兄。』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「『拜月為姐。』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「『拜月為姐。』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「『共結天地會!』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「『共結天地會!』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「『四海兄弟，同心協力，共謀反清復明.........』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>「『四海.........』」</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山綴眾人按呢一句一句唸落去，攑頭看一下素面的墓丘。伊的目屎，流過喙䫌，流到喙唇，嘴內頭拄仔啉過血水，苦鹹未去，又嘗淚味。</span></p><div><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'><br/></span></div></span></div></td></tr></tbody></table></div></div><br /><small>Updated on <abbr class="updated" title="2015-03-17T12:26:34.529Z">&#19977;&#26376; 17, 2015</abbr> by <span class="author"><span class="vcard"><a class="fn" href="mailto:i123193@gmail.com">&#34157;&#26228;</a></span></span> (<a href="history.html">Version <span class="sites:revision">2</span></a>)</small><br /><br /></div></div></td></tr></table></body></html>