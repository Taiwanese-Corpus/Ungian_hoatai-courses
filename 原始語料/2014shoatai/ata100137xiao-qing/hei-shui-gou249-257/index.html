<html><head><title>&#40657;&#27700;&#28317;249-257</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../../ata100122wen-xiu/index.html">1-ATA100122&#25991;&#29703;</a></small></td></tr><tr><td><small><a href="../../ata100121yu-jun/index.html">2-ATA100121&#26161;&#21531;</a></small></td></tr><tr><td><small><a href="../../home/index.html">2014 Spring &#33775;&#21488;&#35486;&#25991;&#23565;&#35695;</a></small></td></tr><tr><td><small><a href="../../ata100137xiao-qing/index.html">3-ATA100137&#34157;&#26228;</a></small></td></tr><tr><td><small><a href="../../qiong-yi-de-bi-ye-zuo-pin/index.html">4-&#29898;&#35516;&#30340;&#30050;&#26989;&#20316;&#21697;</a></small></td></tr><tr><td><small><a href="../../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../../ata099132ji-an/index.html">ATA099132&#31287;&#23433;</a></small></td></tr><tr><td><small><a href="../../ata099142pei-jia/index.html">ATA099142&#27803;&#22025;</a></small></td></tr><tr><td><small><a href="../../ata099186fu-lian/index.html">ATA099186&#39333;&#34030;</a></small></td></tr><tr><td><small><a href="../../ata100108jia-fang/index.html">ATA100108&#20339;&#33459;</a></small></td></tr><tr><td><small><a href="../../ata100117yi-ting/index.html">ATA100117&#34191;&#23159;</a></small></td></tr><tr><td><small><a href="../../ata100133yi-ru/index.html">ATA100133&#27449;&#33593;</a></small></td></tr><tr><td><small><a href="../../ata100137xiao-qing-1/index.html">ATA100137&#34157;&#26228;</a></small></td></tr><tr><td><small><a href="../../ata100139si-ying/index.html">ATA100139&#24605;&#31310;</a></small></td></tr><tr><td><small><a href="../../ata100142shi-ting/index.html">ATA100142&#35433;&#23159;</a></small></td></tr><tr><td><small><a href="../../ata100143ting-yun/index.html">ATA100143&#23159;&#21243;</a></small></td></tr><tr><td><small><a href="../../ata100144ya-han/index.html">ATA100144&#38597;&#28085;</a></small></td></tr><tr><td><small><a href="../../ata100145yu-xin/index.html">ATA100145&#37434;&#27427;</a></small></td></tr><tr><td><small><a href="../../ata100147guan-zhong/index.html">ATA100147&#20896;&#20013;</a></small></td></tr><tr><td><small><a href="../../ata100149pei-qi/index.html">ATA100149&#29678;&#32186;</a></small></td></tr><tr><td><small><a href="../../ata100151jia-rong/index.html">ATA100151&#20339;&#23481;</a></small></td></tr><tr><td><small><a href="../../ata100152qiong-yi/index.html">ATA100152&#29898;&#35516;</a></small></td></tr><tr><td><small><a href="../../potsdam-ke-zhang/index.html">Potsdam&#31185;&#38263;</a></small></td></tr><tr><td><small><a href="../../p189-p200/index.html">p189-p200</a></small></td></tr><tr><td><small><a href="../../hei-shui-gou282-290/index.html">&#40657;&#27700;&#28317;282-290</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2014shoatai/8533276256499990272"><div><a href="../index.html">3-ATA100137&#34157;&#26228;</a> &gt; </div><h3><span class="entry-title">&#40657;&#27700;&#28317;249-257</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><font size='4' color='#000000'>望山認素面做牽手，認許姑做丈姆婆，然後去揣劉將軍請假，到港中去裝兩壺海水，叫一台牛車，佮翁七兩人扶素面的棺木，𤆬幾袋菜子豆仁，北上去赤山莊。<br/>翁七沿途對望山講刺殺劉失敗的經過。伊講等望山揹馮巧舍屍體走了後，伊提謝大虎的刀，刺佇林有生身軀，就共燈火歕火，離開邊廳到中廳去，因為走閃，所以劉將軍開始懷疑，就無法度順利下手，如今雖然嫁禍馮巧舍，但是劉將軍抑是懷疑，一定會暗中探查，想辦法掠人，如今會使扶棺往北邊行拄仔好藉機離開赤嵌，北上養傷避禍。<br/>望山已經知影翁七本有嫁禍馮巧舍的意思，種種設計，如此這般，只是愛使劉將軍相信是馮某做得爾爾，好佳哉有這種設計，暫時瞞過逐家，翁七佮望山才會安全。翁七計策，究竟高明。<br/>素面過身，望山雖然傷心，但是想著素面究竟無嫁過去馮府，加減感覺安慰。伊看著牛車頂懸所插彼招魂旗寫［李望山之妻陳氏素面］幾字，心中的悲傷就較少啊。<br/>伊責備翁七佮郭舵公當時無愛共刺殺計劃對素面講，若是素面已經知影，一定袂自殺。翁七承認失策，深表歉意，伊講郭舵公嘛後悔無對素面事先講清楚。伊講：［啥人知影素面姑娘的個性遐爾烈？咱攏想袂著伊會盡節！毋過，素面姑娘應該袂怨嘆，伊當時只是無愛生嫁馮巧舍，伊一定無想著過身了後會使嫁予你望山做牽手！伊嘛應該滿意矣！］<br/>牛車沿途往北行，望山回想幾年來佮素面做伙的種種往事，就沿途細聲共將來的計畫佇棺木邊暗中講予素面聽。素面雖然死矣，望山卻是感覺佮伊比以前佮閣較親近。<br/>  蹛佇善化莊，望山𤆬翁七去見沈國公，介紹in熟識，簡單說明素面過身的經過。沈國公傷心，好好安慰望山，閣去予素面進香，告別的時陣對望山講，阿鹿哥已經佇番社種甘籃菜成功矣，土豆佮番薯嘛受番人歡迎，望山著又閣送伊真濟菜子豆仁，請伊閣分予莊人佮番社種作。<br/>第二日一透早就出發矣，到赤山莊，翁七因為傷忝家己去龍湖巖靜養，望山由海客伯佮伊的囝婿幫忙，佇大譚邊山腰選地淹下棺木，整理好墓地，完成素面想欲走去赤山避婚的心願。<br/>然後望山共二壺海水提到墓前，獻予素面，以水代替酒，祭拜講：<br/>［這个海水有你唐山阿爸的目屎，以後我會每一年提台江內港的海水來祭墓，你就會使定定佮你唐山的阿爸聯絡——你佇大潭邊等我！我代誌辦好了後會去赤山莊陪伴你。］<br/>24.番叛火災<br/>望山轉去赤嵌了後，劉將軍命伊閣訓練壯丁。南風又閣吹矣，傳言施琅欲藉南風順勢拍過來，各地又閣備防，壯丁又閣召回整訓。劉將軍巡視澎湖轉來，又閣問馮巧舍謀殺案件，將軍府血案表面已經平靜，但是劉將軍生性多疑，果然無煞煞去。<br/>有一擺，劉將軍揣望山談公事，順紲問馮巧舍的代誌。劉將軍講伊知影馮巧舍搶望山的愛人，佮望山結仇，而且望山這擺請假去北邊安土的就是這个查某。伊奇怪為何馮巧舍死佇港內，彼个女人嘛佇附近自殺？相信素面自殺佮馮巧舍行兇有關係。<br/><br/><br/>望山回答講，陳素面佮伊原來佇總制府做工課，兩人熟識幾若年，這擺素面許婚是伊母親的主意。自素面佮馮巧舍訂親了後，望山抑袂去過伊，所以毋知影伊佮馮巧舍有發生啥物代誌，但是伊相信這擺素面投水是因為無願意嫁去馮府，無其他原因。<br/><br/>劉將軍講本案疑點重重，親像講馮巧舍三人如何入府？謝大虎何以到邊廳去？馮巧舍平時養尊處優，生活富裕，又閣是娶某的時陣，為啥願意刣人，又閣為啥願意謀殺伊，了後又閣死佇港內？遮的問題，伊攏毋知，問望山有無聽著啥物風聲？劉將軍又閣講：<br/><br/>［長劍佮短劍雖是馮巧舍的物件，但是彼日刣人佮開銃，無一定就一定是伊，抑是有人設局誣賴，愛陷害伊，嘛無一定。馮府人講伊頭頸扭曲，是先死去才入水，毋是投水自殺，懷疑咱共伊刣掉佮擲去水內。我問過足濟人，啥人攏講無碰過伊的頭頸，實在奇怪---伊佮你有奪愛之恨，若有誣賴的代誌，你嫌疑上大。毋過我又閣想，你若有啥物計謀，為何無共彼个女人講，竟然予伊自殺？所以我無相信你有啥物關係⋯⋯］<br/><br/>劉將軍嘛懷疑馮府對伊不利，無的確有奪權之謀，伊講望山既然佮馮府有仇，自應協助伊揣出馮府奸計，馮侍衛佮伊如今互相懷疑，若是無調查清楚，侍衛勇衛兩軍必不能同心，伊愛望山假使有啥物消息，隨時對伊報告。<br/><br/>望山聽了遮的話，規身軀流清汗。每一工攏坐立不安。<br/><br/>素面自殺，望山一點嘛無怨恨許姑的意思，伊學素面叫許姑［阿母］，對伊真有孝，許姑講伊當初無應該按呢，如今真後悔，囝婿遐爾有孝，更加使伊感覺見笑。素面雖然死矣，望山佮郭家更加親近，伊自細漢就無依靠，如今竟然有家庭的溫暖。<br/><br/>望山會使原諒許姑，但是郭舵公袂使。熱天真熱，  郭舵公性情暴烈，時不時藉事罵許姑，所以伊感覺足辛苦，而且厝裡已經無收入，嘛已經無錢，應貞佮望山想辦法幫忙，仍然無夠，生活困難，郭舵公的脾氣更加歹。望山看著這種情形，就tshua7郭舵公佮應貞入去番社做生理。<br/><br/>郭舵公佇厝裡雖然無錢，毋過有無少頭飾佮衫，是伊以前自東西洋tshua7轉來e5。番族佮意飾物，阿鹿哥為in分頭安排交易，換轉來袂少山產佮蕃薯。阿鹿哥對蕃人講頂擺伊tshua7轉來的菜子豆種佮蕃薯藤就是郭舵公送e5，蕃人聽了歡喜，就愛留in過夜。郭舵公歡喜交蕃社朋友，想欲去參觀社中田園耕作情形，就共應貞留落來，望山有代誌，離開蕃社就家己走矣。<br/><br/>阿鹿哥陪望山出來！伊知影素面的代誌，一路講話共伊安慰。伊講蕃社生活嘛真困難，問望山知毋知影雞籠番社的代誌，望山問伊啥物代誌。阿鹿哥講有番人佇安平聽著消息，知影雞籠社番受鎮兵勞役欺負，番社忍袂過，所以無穩，望山講伊只有知影鎮兵守雞籠山，其中番社如何受苦，伊毋知。<br/><br/>阿鹿哥講，雞籠守軍命番社男女老幼出社，為著鎮兵運輸軍需米糧，社田工課全部停落來，社番每一日服勞役，閣愛忍受鞭打凌辱。各社社番聽著這代誌，攏擔心南路鎮兵亦會利用社番役作，攏咧記議愛逃入去深山避難。望山想著安平赤崁鎮兵攏咧增防澎湖，兵員短缺，調訓壯丁，各里田園農作已經受影響，如閣有工事建築，只有調用番人役勞，但伊雖然按呢想，卻是講袂出嘴，只講若有消息，一定先共阿鹿哥講，愛in暫時免緊張。<br/><br/>望山轉去赤崁，果然聽著北路土番無穩的消息，講左武衛鎮何祐任北路總都，駐兵雞籠山，令士兵佮各社社番建築雞籠城，毋但番社喝苦，鎮兵嘛袂堪著勞役。郭舵公有番社買賣這一路途，生活真有改善，三頓粗飽，已無困難，心情慢慢平靜。許姑毋敢講生活艱苦，無講過飯菜好䆀，但是每一日怨嘆心情已經無想以前，數月之間，面容變化，消瘦落肉，老真濟。望山盡囝婿的責任，常常去探望，陪伊講話，總是予伊安慰，所以伊的心情就較平靜。<br/><br/>應貞常常去安平鎮，伊又閣像以前仝款隨便行。郭舵公毋知應貞未來有啥物拍算，常常共望山討論，伊講應貞斷定今年熱天施琅一定來攻澎湖，問望山閣有消息？<br/><br/>［應貞兄講甲袂䆀，施琅的主張是乘南風來拍。最近劉將軍又閣定定到澎湖去。］<br/><br/>［伊猶閣咧查馮巧舍的代誌？］<br/><br/>［劉將軍猶閣咧查—馮府懷疑劉將軍叫人刣馮巧舍，劉將軍懷疑馮侍衛想欲藉機奪權，兩爿猜忌真深！］<br/><br/>［望山你愛細膩！］<br/><br/>［我嘛真操煩。劉將軍最近又閣刣袂少軍士。］<br/><br/><br/>劉將軍往來澎湖台灣，軍務繁忙，每一擺轉去將軍府攏發脾氣刣人。勇衛鎮無受馮府信用，軍糧調撥定受削減延誤，劉將軍心情更加䆀，望山為此日夜操煩，定定避開劉將軍，驚招禍。<br/><br/>五月雞籠番斷終於造反，in袂當閣忍受鎮兵虐待，紛紛起事，分別刣了各社通事，搶守軍的糧食，退轉山內佮鎮兵對抗。竹塹南北諸社番人嘛做伙響應，一時北路盡入番人手中。北路總督何祐困守營中，對安平求救，馮侍衛派遣鎮兵往剿，而且愛劉將軍派兵做伙。勇衛鎮兵攏知番人無辜，無愛往征北路，劉將軍沒法度，只好決定派壯丁前去，望山想欲利用機會離開赤崁，遠走避禍，所以志願參加。劉將軍當然答應。<br/><br/>揣壯丁拍番社，毋是望山愛做的代誌。望山出生到今，北部上遠去過赤山莊，更加遠的諸羅山、半線、大甲，攏無去過。竹塹、雞籠這煙瘴之地，本是流放犯人的邊區，平時少人出入，交通非常無方便，如今北征，毋通坐船，自陸路北上，沿途一定有一番辛苦。<br/><br/>自國姓爺入台灣番社真少反叛，偶有番亂，規模嘛無大。望山十幾歲時，聽講沙轆大肚的番亂，當時劉國軒駐守半線，就近攻剿，真緊就平定矣。至今十幾年，北番無閣惹事，現受迫所以反抗，波及北路全境，規模之大，未曾有見，想欲剿平，恐非易事，北征各隊因而惶恐畏縮，沿途拖延不反。<br/><br/>望山自幼受阿鹿哥影響，番漢一視同仁，所以這擺參加北征，雖然出於自願，卻是無意佮番社交戰。同行壯丁平時佮望山相處足好，非常尊敬望山，一路逐家無事不談，攏認為這擺番亂，錯佇鎮兵，逐家同情番社，本毋願出征，沿途曝日淋雨，攏有怨言，有的壯丁甚至中途逃亡。<br/><br/>自素面過身了後這幾月，望山昏頭昏腦過日，無去思念舊事，雖然無快樂，但是麻木平靜，如今遠離赤崁，才感覺寂寞痛苦。伊為著鎮兵職責，誤了素面，今日才發現，做鎮兵無全是咧保護東寧，閣愛去刣無辜番人！一二年來，望山所擔心的是清軍來攻，對總制爺談的一向是對清抗戰，如今清軍既然尚未來攻，毋免對清抗戰，卻要揣壯丁去拍番社。這毋是伊想欲做的代誌！為著避禍北來，竟來做此無想欲做的代誌，更加增望山的痛苦。<br/><br/>十幾日來行軍勞頓，越過大甲溪了後，感覺足忝矣，疲勞使伊更加懷念素面，更加寂寞悲傷。<br/><br/>in來到竹塹，提到前隊報告，知影反亂番族已經撤退逃亡，番人聽著鎮兵大隊北來，毋敢佮鎮兵對敵，就相率逃入深山躲避。<br/><br/>南北鎮兵會合，入山搜捕番人，尚未接戰，番族已經派人請降。番族原已缺糧，如今入山，更加無糧食，等到所搶軍糧食完，只好請降。鎮兵方面本就無想欲戰，更知影毋通佇深山中佮番族長期相峙，所以許番族投降，准予in回社耕作，毋閣令in為鎮兵服勞。一場番亂，就此平息，南路援軍撤回，望山佮遐的壯丁歡喜來轉。<br/><br/>赤崁本已缺糧，各地田園缺水歉收，加上壯丁被調，夏季耕作受影響。壯丁轉來了後，各自回田園趕作，但是水利失修，天旱不雨，一時毋通恢復生產。秋收無著，舊糧已盡，赤崁各里存糧攏予安平王府派人強制搜購，里民除了靠一寡仔蕃薯乾、豆簽、花生過活以外，假使有銀有錢，嘛無容易買著糧食。<br/><br/>糧食無夠，物價真懸，郭舵公雖然依賴番社貿易，維持數月生活，但是如今赤崁饑荒，番社收成嘛無好，無容易閣買著糧食。這擺北路發生番亂，南路社番嘛煩惱，擔心漢人會入社搶糧，或者壓迫in勞役，所以家家攏佇咧儲糧應變，毋願閣賣糧食。阿鹿哥因望山關係，無忍心拒絕郭舵公，最後收兩包蕃薯乾賣予郭舵公，但是叫伊毋免閣去。<br/><br/>因為飢荒的關係，壯丁訓練自然停止。勇衛鎮軍糧無缺，雖然三頓無魚無肉，花花仔會過日子。安平儲糧較充足，但王爺馮爺毋願下令賑災，所以百姓飢荒一日一日愈來愈嚴重。<br/><br/>今年施琅猶未來攻澎湖，北風吹起了後，劉將軍就自澎湖回台。舊年清人既無乘北風來攻，如今又閣無乘南風攻來，施琅究竟有啥物拍算，逐家議論紛紛。<br/><br/>既然無戰爭，鎮兵攏放鬆矣，望山真少做工課，定定過去郭家。應貞時常去安平，又閣定定揣望山探聽清軍消，秋涼了後，應貞非常著急，伊講伊紮的錢已經用盡拍，拍算愛轉去唐山。望山問伊未來佇唐山有啥物拍算，以前講的山路兄弟敢會使聯絡，應貞攏無愛說明。<br/><br/>郭舵公既然毋通入番社做生理，就佮朋友入海去捕魚，冬節頂日仔，天冷風起，正是掠烏魚的時陣，伊上朋友的竹排，掠幾若擺的烏魚，賣到安平的王府官府，換米糧，冬節了後掠的越頭烏嘛紮一點仔轉去，予逐家食。許姑善理家事，共烏魚醃鹽保存，分日食用，每一日佮土豆、菜乾、蕃薯做伙食，一家伙仔就會使食飽矣。<br/><br/>天氣愈寒，米糧愈貴，一石白米漲到五六圓銀。發現真困難買到糧食，外洋轉來的洋船又閣無運回米糧，街內街外居民非常緊張。劉將軍閣派人到安平請馮侍衛開倉發糧賑災，馮侍衛仍然無願意，州府衙門又閣派人四界催繳稅金，飢民無通食，難免發生搶案，劉將軍下令鎮兵巡視各里，防止搶劫，但是搶劫仍然定定發生。<br/><br/>冬天猶袂來，真濟家庭已經無存糧，今年毋通照常過年，街民紛紛搬離市街前往田莊尋食耕作，有的決定北上諸羅半線定居，毋願蹛佇赤嵌。<br/><br/>更加不幸的是十二月中赤崁街起大火，前後各街差不多有一千六百家房屋予火燒掉，天乾苦旱，無水救火，只有任其延燒，郭舵公的幾間草寮仔嘛燒掉矣。<br/><br/>望山過去郭家幫忙救出衫褲，了後幫忙搭建草寮仔安頓，伊又閣佮幾个已經聯絡好的兄弟設法揣一寡仔糧食接濟幾家熟識災民。看著赤嵌街內街外災民的慘況，望山非常痛苦。<br/><br/>劉將軍早已經轉去澎湖，無咧過問赤嵌街災情，將府內只留少數的鎮兵每一日冷清無代誌，望山毋免閣顧慮劉將軍猜忌動怒，反而感覺安全。<br/><br/>民饑兵弱，鎮將袂合，劉將軍將如何應戰？<br/><br/>年底時陣，傳來消息，清督姚啓聖派劉將軍舊屬黃朝用到澎湖招降，一時引發安平赤嵌兩地軍民的議論。</font><br/></div></td></tr></tbody></table></div></div><br /><small>Updated on <abbr class="updated" title="2015-03-17T12:17:03.690Z">&#19977;&#26376; 17, 2015</abbr> by <span class="author"><span class="vcard"><a class="fn" href="mailto:i123193@gmail.com">&#34157;&#26228;</a></span></span> (<a href="history.html">Version <span class="sites:revision">2</span></a>)</small><br /><br /></div><hr /><div>Subpages (1): <a href="hei-shui-gou261-270/index.html">&#40657;&#27700;&#28317;261-270</a></div></div></td></tr></table></body></html>