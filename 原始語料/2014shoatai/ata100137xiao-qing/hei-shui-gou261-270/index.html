<html><head><title>&#40657;&#27700;&#28317;261-270</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../../ata100122wen-xiu/index.html">1-ATA100122&#25991;&#29703;</a></small></td></tr><tr><td><small><a href="../../ata100121yu-jun/index.html">2-ATA100121&#26161;&#21531;</a></small></td></tr><tr><td><small><a href="../../home/index.html">2014 Spring &#33775;&#21488;&#35486;&#25991;&#23565;&#35695;</a></small></td></tr><tr><td><small><a href="../../ata100137xiao-qing/index.html">3-ATA100137&#34157;&#26228;</a></small></td></tr><tr><td><small><a href="../../qiong-yi-de-bi-ye-zuo-pin/index.html">4-&#29898;&#35516;&#30340;&#30050;&#26989;&#20316;&#21697;</a></small></td></tr><tr><td><small><a href="../../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../../ata099132ji-an/index.html">ATA099132&#31287;&#23433;</a></small></td></tr><tr><td><small><a href="../../ata099142pei-jia/index.html">ATA099142&#27803;&#22025;</a></small></td></tr><tr><td><small><a href="../../ata099186fu-lian/index.html">ATA099186&#39333;&#34030;</a></small></td></tr><tr><td><small><a href="../../ata100108jia-fang/index.html">ATA100108&#20339;&#33459;</a></small></td></tr><tr><td><small><a href="../../ata100117yi-ting/index.html">ATA100117&#34191;&#23159;</a></small></td></tr><tr><td><small><a href="../../ata100133yi-ru/index.html">ATA100133&#27449;&#33593;</a></small></td></tr><tr><td><small><a href="../../ata100137xiao-qing-1/index.html">ATA100137&#34157;&#26228;</a></small></td></tr><tr><td><small><a href="../../ata100139si-ying/index.html">ATA100139&#24605;&#31310;</a></small></td></tr><tr><td><small><a href="../../ata100142shi-ting/index.html">ATA100142&#35433;&#23159;</a></small></td></tr><tr><td><small><a href="../../ata100143ting-yun/index.html">ATA100143&#23159;&#21243;</a></small></td></tr><tr><td><small><a href="../../ata100144ya-han/index.html">ATA100144&#38597;&#28085;</a></small></td></tr><tr><td><small><a href="../../ata100145yu-xin/index.html">ATA100145&#37434;&#27427;</a></small></td></tr><tr><td><small><a href="../../ata100147guan-zhong/index.html">ATA100147&#20896;&#20013;</a></small></td></tr><tr><td><small><a href="../../ata100149pei-qi/index.html">ATA100149&#29678;&#32186;</a></small></td></tr><tr><td><small><a href="../../ata100151jia-rong/index.html">ATA100151&#20339;&#23481;</a></small></td></tr><tr><td><small><a href="../../ata100152qiong-yi/index.html">ATA100152&#29898;&#35516;</a></small></td></tr><tr><td><small><a href="../../potsdam-ke-zhang/index.html">Potsdam&#31185;&#38263;</a></small></td></tr><tr><td><small><a href="../../p189-p200/index.html">p189-p200</a></small></td></tr><tr><td><small><a href="../../hei-shui-gou282-290/index.html">&#40657;&#27700;&#28317;282-290</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2014shoatai/5847401885113493939"><div><a href="../index.html">3-ATA100137&#34157;&#26228;</a> &gt; </div><h3><span class="entry-title">&#40657;&#27700;&#28317;261-270</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><span><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>25.別立乾坤</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>清督姚啓聖專使黃朝用到澎湖了後，劉將軍為了避免馮侍衛猜忌，毋敢久留多談，就派人送去安平，叫黃朝用直接佮馮侍衛來講。望山得到消息，對應貞講，應貞迫切想欲知影姚督招撫內容，請望山緊去探聽。望山自然更加關切，伊早已經託勇衛鎮軍士姚港去查探。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>姚港久任鎮兵，年歲較大，做代誌細膩謹慎，常予人派去安平辦事，王府馮府熟識的人真濟，探聽消息自然容易。伊識字無濟，常請望山講解文字，平素佮望山接近，兩人互相信任。望山託伊探聽，伊即日過港，自馮府得到消息轉來，告知望山，望山第二日頂晡就來揣應貞。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>望山到郭家時，應貞無來，郭舵公佮許姑佇廷中鋪曬棉被，順風用面盆舀水沃菜園。順風講郭舵公頭拄仔叫應貞去樹林剉竹鋸樹，轉來修理草寮，無偌久就會轉來。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>應貞毋是操勞食苦的人，但是這一个月，伊卻是會使為郭家做逐項代誌，伊佮望山兩人做伙努力，才使郭家火災了後會當整建這幾間草寮安身。如今嚴冬過去，春日露面，天氣溫和，過年雖苦，春天已經來矣。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>春天來矣，萬象更新，但望山的心情卻陰沈親像樹林頂懸的烏雲。伊家己入去草寮內底，坐竹椅，規身軀攤坐椅條，凝視窗外，唉聲嘆氣，想著東寧國佮清朝的和戰問題。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>無偌久，應貞轉來，逐家攏入門來，應貞行去望山身軀邊，望山講：［我探聽著消息矣！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>應貞坐到望山隔壁的椅仔頂，急忙問吧：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［黃朝用這馬佇佗位？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［船是停佇安平外港，人到賓客司館舍去蹛。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［有偌濟隨員？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［船員以外，隨員只有兩个，攏蹛佇館內。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>郭舵公嘛知影招撫的代誌，伊坐落去就問：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［彼个黃朝用來招撫，提出啥物條件？馮錫范in按呢講？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>望山嘆氣講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［這擺馮侍衛無反對矣，我驚撫議會成功！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［這擺招撫用啥物條件？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［姚啓聖許台灣毋免剃髮，只要照高麗、朝鮮事例，對清朝稱臣納貢就會使。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［毋免剃髮？頂擺那賴塔嘛講毋免剃髮！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>望山搖頭講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［頂擺無仝！頂擺賴塔希望明清雙方言和休戰，許東寧保守台灣，無一定愛稱臣，台灣稱臣無稱臣攏會使。這擺一定愛稱臣納貢。頂擺馮侍衛無愛和，是講至少愛佔海澄，當做貿易公所，這擺伊無講矣。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［嗯！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>郭舵公聽了只是點頭，家己咧想，無閣問啥物話。應貞又閣講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［既然無愛求海澄，撫議就好談矣——馮錫范哪會當堅持前議？事隔兩年，啥物攏變矣，姚啓聖只求東寧稱臣，不命剃髮，已經真好矣，馮錫范哪會敢閣講啥物咧？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>郭舵公聽了這話，又閣講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［這馮錫范總是講袂使降清，其實他只愛保全富貴，毋免遷去唐山，照常佇安平掌權，是毋是有海澄，這馬伊無計較矣。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［是啊，馮錫范知影如今清朝態度佮以前無仝。當時清朝只想欲用招撫的方法，收拾台灣，自鄭經王爺過身了後，清朝已經改變態度，剿撫並用，起用施瑯再任水施提督，造船練冰，隨時會使進攻。馮錫范知影東寧處境困難，如今毋免剃髮，會當只要稱臣納貢，安居台灣，保全家財，伊當然答應。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>望山坐直身軀，受氣講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［台灣一旦對清朝稱臣納貢，東寧國就變成清朝藩屬，愛奉滿清正朔，毋免閣奉大明正朔——唉啊！按呢講，咱就愛奉滿清為宗主國矣！鄭經王爺佇的時，雖然講過只要無剃髮，伊願意稱臣納貢，但是伊會按呢做是因為暫借受撫原因，以便對唐山貿易爾爾，如今既無海澄貿易，何必受撫？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>應貞笑講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［鄭經王爺毋但無愛剃髮，其實伊嘛毋是真心想欲稱臣，伊連隔海言河攏無願意。毋過時勢總有無仝的。當年——。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>應貞看郭舵公。若論起三十年來鄭經王爺佮清朝論和論戰的代誌，郭舵公是真清楚的，應貞欲佇郭舵公面前講遮的代誌，當然是袂使講毋著。郭舵公看應貞看伊，只揚一下目頭，無開口，當然這是鼓勵應貞講矣。應貞放心閣講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［——當年，國姓爺拄才過身，鄭經王爺佇廈門繼襲王位，台灣抗命，人心動搖，清朝見有隙可乘，嘛用過剿撫並用之計，招撫不成，果然繼之以冰。金廈失敗，鄭經王爺置兵澎湖，經營台灣，施瑯攻澎湖，遇風失利，清朝知影攻台無容易，煞改攻為撫，裁撤水師提督，罷兵燒船，示意無海上，雙方相峙十年，只派人屢次招撫，因清朝堅持剃髮，無結果。鄭經王爺西征失利轉來了後，福建延海恢復三藩以前形勢，所以又閣招撫，如今清朝水師練成，東寧情勢，比西征以前更加困難矣——毋免剃髮，親像朝鮮、琉球一般，嘛無一定就袂使閣奉永曆朔號⋯⋯總是，姚督這个條件是好的。但是，如今施瑯專權，姚督愛招撫，施瑯如果無同意，清朝無一定會答應，清帝常常講台灣攏是福建人，袂使佮琉球、朝鮮比，一定愛剃髮才會使，只因施瑯遲遲無用兵，姚督才會使主張撫議。趁這馬姚督派人過來，趕緊答應，由姚督去向北京爭取，清帝若是答應，施瑯就袂使用兵，按呢檢采會使避免戰爭。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>應貞講了知，一堆話，望山無插話，郭舵公聽了只講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［只要清人無入台灣就好！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>應貞點頭，看望山一眼，見望山無講話，突然又閣講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［我想欲去揣這个黃朝用。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>郭舵公奇怪的問：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［你想欲去揣彼个清督使臣？為啥物你愛去揣伊？伊哪會願意見你咧？你揣伊做啥物？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>應貞無回答郭舵公的話，伊問望山：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［望山，彼个黃朝用啥物時陣轉去唐山？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［閣愛等幾日，這馬閣無談成，而且嘛愛等風舜才會出航——你欲去見黃朝用？你去揣伊了後，有啥物代誌愛對我講！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［好。］</span></p><br/><br/><br/><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>望山轉去將軍府，姚港過去揣伊。姚港今仔日又去安平，伊講今仔日王府中為著是毋是應該稱臣受府，爭議甚久，姚啓聖雖然答應台灣毋免剃髮，但是仍然有真濟人反對。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  反對的人講，台灣以貿易立國，失去唐山商販利源，就袂當立足，應該要求清人開放海禁，許台灣佔有海澄為貿易公所，雙方通商貿易，才可議撫。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  姚港講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'> ［贊成受撫的人，袂使閣提海澄，in提起十四年前清朝刑部尚書明珠派使招撫時陣，鄭經王爺佮撫使爭論的情形，揣出當時來往批信，講鄭經王爺想欲爭的，只是無愛剃髮一事爾爾，如今既然答應毋免剃髮，受撫無要緊。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［漚，in共舊時批信攏揣出來？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［是啊？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'> 姚港搝望山向前行，又講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［去，咱到邊廳去！我今仔日自王府借轉來一張當時鄭經王爺覆函抄紙，這馬兄弟正佇邊廳看，大家攏看無，你去講予大家聽——其實這馬佮十四年前無仝啊！當時咱有廈門私販唐山，所以王爺無求另置貿易公所，如今袂使佮當時比矣！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山那行那講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［是啊！為著海澄，爭幾十年，攏無爭到，早知如此，不如早先佮賴塔議和較好，何必如今愛稱臣受撫？］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［嗯！著。咱先入去！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  兩人入去邊廳，廳內正有十數人包圍圓桌咧看字紙，望山到矣了後，大家就徙位請望山入座講解。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山提字紙一看，抄矣確實是永曆二十三年（西元一六六九年）東寧國答覆大清國刑部尚書明珠的書信，伊放好字紙，對大家講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>［這我知影的。我房內閣有真濟親像按呢的稿紙，是總制爺當年予我抄矣。二十年來的來往撫議的代誌，我大概攏知影。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  姚港講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［你就先唸這个紙予大家聽！阮只看有一部分，講遮爾濟⋯⋯閣講啥物《別立乾坤》的話——唉啊！你唸矣！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［好！我來唸！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  大家聽講望山欲唸字紙，攏靜落來。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'> ［《蓋聞佳兵不祥之器，其事好還，是以禍福無常倚，強弱無常勢，恃德者興，恃力者亡。曩者思明之役，深憫民生疾苦，暴露兵革，連年不休，故遂會師而退，遠絕大洋，建國東寧，於版圖之外，別立乾坤⋯⋯》］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山唸到［別立乾坤一句］，有人出聲對伊唸，望山抬頭看，是一个少年鎮兵，望山共伊睨。姚港講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［少年人，莫插話，予望山唸了——望山，就是這句——各位兄弟，我拄才已經對恁講矣，這句就是講咱無愛佮清國互爭唐山天下，嘛無受清人統治的意思——望山，你又閣唸！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［好。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［《⋯⋯別立乾坤，自以為休兵息民可相安於無事矣。不謂閣下猶有意督過之，驅我叛將再起兵端⋯⋯夫苻堅寇晉，力非不強也，隨煬征遼，志非不勇也，此二事者，閣下之所明知也⋯⋯而況大洋之中，晝夜無期，風雲變態，波濤不測，閣下兩載以來，三舉征帆，其勞費得失，既已自知，豈非天意之招招者哉⋯⋯》］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山嚥一口氣，無閣唸，對眾人說明：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［當時明珠派興化知府慕天顏入台，迫王爺剃髮歸命，不然就愛以兵船砲艦相加，王爺非常受氣，伊無為武力所屈，所以講遮的話。王爺警告清人，講海中戰士，勝負難料，莫欺人太甚，若欲談和，只會使佮朝鮮仝球攏是外國，東寧袂當比，所以下面王爺又閣寫幾段話。］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  姚港講：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［望山，你繼續唸！］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［下面是辯論為啥物無愛剃髮受封：</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  ［《倘以東寧不受羈縻，則海外列國，如日本、琉球、呂宋、越南，近接浙粵，豈盡服屬？若虞敝哨出沒，實緣貴旅臨江，不得不遣舟偵邏，至於休兵息民，以免生靈塗炭，仁人之言，敢不佩服？若夫重爵厚祿，永襲藩封，海外孤臣，無心及此。⋯⋯》］</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山唸了，又閣佮逐家做伙開講，解說這批信含意，閣有當時撫議的前因後果，逐家聽甲津津有味。有講寧願決一死戰，袂使對清人稱臣；有講不妨稱臣就撫，但是就撫以後，一定求會使佮唐山貿易；有講只要清人袂進攻就好，談一會仔，望山才出廳回房。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  第二工，應貞去安平，轉來就揣望山，講伊佮黃朝用見面，知影馮錫范果然已經決定納貢稱臣，欲派天興州林知州陪黃朝用到福州報聘。應貞認為如佇南風起前，撫議成立，施瑯就袂使出兵。如果施瑯有必勝信心，伊必定反對撫議，所以一定愛先勸服施瑯才會使。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  這兩日應貞閣去安平，轉來了後叫順風去揣望山。原來應貞已經佮黃朝用講好，袂綴黃朝用同船轉去，伊想欲tshua7順風同去唐山，講順風佇遮吃袂飽，日見消瘦，伊正佇登大人的時陣，袂使定定枵著，tshua7伊轉去唐山，會使免去腹肚枵使順風遠行，順風無愛離開親父，所以請望山過去商議。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山毋敢勸順風同行，但應貞這擺轉去何時閣來台灣，實在難料，順風聽到應貞欲走，毋敢阻止，只是又急又慌亂，時時咧吼，郭舵公既然無意阻止應貞轉去，許姑嘛無意見，順風只有求助望山。望山勸順風冷靜，講應貞欲走，毋免煩惱，相信應貞一定會閣轉來。應貞嘛講若順風袂當做伙行，伊轉去唐山處理代誌清楚了後，一定閣轉來台灣。應貞既然按呢講，順風嘛安心予應貞離開。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  應貞綴王朝用走了後，郭家變甲真冷清，望山更加定定去相陪。大家攏關心東寧國佮大清朝議撫情形，每一擺望山去，攏追問消息，望山只知影黃朝用tshua7林知州先去金門見施瑯，見了施瑯才會去福州，袂當真緊有消息。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  過了兩个月，林知州轉來，撫議果然因為施瑯極力反對無成功。既然撫議無成功，戰爭自然難免，南風將至，台灣澎湖又欲備戰，望山佮所練壯丁奉命到澎湖駐防。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  撫議未成，望山無失望，但是清人來攻，東寧是毋是會使抵擋，伊真煩惱。伊離開赤嵌以前，自將軍府提出全部衫褲佮存銀，交予許姑，請伊保管。許姑聽到望山欲去出戰，悲泣吞聲，依依再見，叮嚀望山佇澎湖愛細膩斟酌，以保平安。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>           26.南風海戰</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  望山毋是水軍，所tshua7的壯丁嘛無海戰經驗，in到澎湖了後，幾个月攏咧修牆搬物，無去船頂備戰。熱天咧欲過矣，劉將軍in調入媽宮城內，命望山帶領壯丁，佇灶跤做火頭軍。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  澎湖這馬有大小船隻二百隻，守兵一萬八千人，兵濟糧少，各鎮攏命節食，所以佇將軍灶跤做代誌，實是美事。將軍灶跤佮外口兵廚無仝，各鎮糧食雖然無夠，但劉將軍派親兵採辦糧食，供應特別伙食，使劉將軍酒肉無缺，好專心指揮作戰。望山本非劉將軍親兵，但伊誠實可靠，所tshua7壯丁紀律真好，所以得劉將軍信任，調入去將軍廚房。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  劉將軍忙碌備日夜性情暴躁，行事專斷，望山小心應付，尚會使免禍。雖然佇劉將軍身軀邊，時有危險，但是因為會使得至海戰消息，望山關心東寧前途，，繼續佇將軍灶跤做工課，嘛有好處。望山本就佮安平水鎮真濟水兵熟似，以前聯絡好的幾个同心兄弟，嘛有佇澎湖的，逐家攏知影澎湖此戰，關係東寧國存亡，一有消息，攏互相傳報。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  但是，佇劉將軍灶跤做工課，嘛有煩惱的代誌。</span></p><p style='line-height:1.38;margin-top:0pt;margin-bottom:0pt' dir='ltr'><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'>  幾若个月，鎮兵逐家攏袂使食飽，定定發生搶吃的代誌，壯丁嘛會佇灶跤偷魚食肉，情形越來越嚴重，親兵向劉將軍報告，劉將軍下令刣掉四五个人，嚴令望山盡責看守，袂使予壯丁閣偷食。</span></p><div><span style='font-size:27px;font-family:Arial;color:rgb(0,0,0);vertical-align:baseline;white-space:pre-wrap;background-color:transparent'><br/></span></div></span></div></td></tr></tbody></table></div></div><br /><small>Updated on <abbr class="updated" title="2015-03-17T12:18:06.839Z">&#19977;&#26376; 17, 2015</abbr> by <span class="author"><span class="vcard"><a class="fn" href="mailto:i123193@gmail.com">&#34157;&#26228;</a></span></span> (<a href="history.html">Version <span class="sites:revision">2</span></a>)</small><br /><br /></div></div></td></tr></table></body></html>