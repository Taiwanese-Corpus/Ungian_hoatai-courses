<html><head><title>&#40657;&#27700;&#28317;231&#33267;235 (Version 4)</title></head><body><div class="hentry webpage" id="https://sites.google.com/feeds/content/site/2014shoatai/5749452457110402648"><h3><span class="entry-title">&#40657;&#27700;&#28317;231&#33267;235</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>我應不應該穿這套外衫，坐佇馮府來的花轎，過去做馮家的’’四姊’’，去佮馮巧舍仝眠床咧?

海水劈劈拍拍咧響，海水袂</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>忘記</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>我彼日的誓言，東南兄做鬼也袂原諒我嫁予馮巧舍。

但是我會當按怎咧?望山袂當管，別人袂當管。阿母已經</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>許婚</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>，舵公伯父女的生活要緊，我如今無愛嫁欲按怎??

素面又閣感覺倒手佮倒爿喙䫌咧癢，又閣伸倒手捧水洗擦。每一擺擦了以後才會感覺爽快。

只有阿爸會當佮我講我應不應該嫁過去。阿爸會佮我講我應不應該穿這</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>件</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>舵公伯洋船</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>帶</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>轉來的南洋綢布做的新娘衫嫁去安平，嫁去遐安平島頂的人責罵的馮家惡少巧舍爺!

素面坐直身軀，對安平島看。

安平島上的監國爺、監國夫人、董國太攏死</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>啊</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>。

赤崁街的總制爺嘛死</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>啊</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>。
總制爺死進前有講過:[死佇對的時間，比臨難受辱較好。]伊死了當然無怨恨，無像監國夫婦，無像董國太，死甲不甘不願。總制爺確</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>時</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>偉大，所以受人尊敬。

</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>但是總制爺不該教李望山忍時待久</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>，去做啥物反清復明的代誌。予伊毋關心我陳素面的死活。

素面用心看港水。

無人會關心我陳素面的代誌，只有阿爸…

素面大步向前行，潦入水中，</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>每水淹至褲管</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>，</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>腳</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>底的木屐浮升，伊</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>腳</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>步袂穩，但仍一步一步行。

伊兩隻手將新外衫攑咧，囥佇面頭前，小心</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>無讓</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>海水</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>沾</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>到。

海水一波一波湧向海外。海水湧向安平島，湧過</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>黑</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>水內溝，湧過澎湖，湧過</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>黑</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>水外溝，會當湧至唐山。

到唐山揣著阿爸，問伊我應該不應該</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>穿這新衫嫁去</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>!

問伊看覓這是毋是一</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>件</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>真美麗的好衫。

素面又閣走至頭前，喙中喃喃的講:

[阿爸，你看啊!這衫敢有美麗?這衫</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>趕</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>有好看?]

伊滿面的淚珠，一隻木屐已經</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>脫掉</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>浮起來，海水淹至胸前，彎月已經偏西，伊仍然</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>在</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>講，一邊哭一邊講:

[阿爸，這衫你看...]
22.將軍夜驚
彎月已經偏西，但是仍然無看著馮巧舍in來。

望山閃佇將軍府牆邊彎角，面向街的方向焦急小心的觀察，有耐心的等真久，彼三</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>個</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>人終於出現</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>啊</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>。

等in行至較近的所在時，望山才向前去攔馮巧舍。
兩个隨從迅速向前擋望山，其中一个人喝講:

[啥人?你欲做啥物?]

[林有生，你閃開，這人是將軍府的李望山。]

馮巧舍正手撥開兩个隨從，倒手握腰間劍柄，徛到望山的面前，冷冷的問:
[李望山揣我有代誌?]

望山嘛冷冷的回答:

[馮巧舍，劉將軍有話揣你密談…]

[咱正欲入府揣劉將軍，阮作伙進去!]

[莫!劉將軍交代袂當行正門，愛你</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>對</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>我行後門入去。]

[行後門?]
馮巧舍歪頭看望山。佇烏暗中</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>仍</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>會使看著馮巧舍彼雙賊眼猶疑不決的神情，望山忍耐厭惡的情緒，細聲講:

[前廳無方便!]

[叫咱行後門?哼!我馮府的人來揣劉將軍，豈有閃躲行後門的道理-----劉將軍這馬佇佗??]

[伊佇府中內廳，伊愛恁入府去邊廳等伊!]

[好!你</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>揣</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>咱入大門去偏廳!]

望山閃開讓路，徛佇邊仔，仍用冷靜的口氣講:

[恁家己入去!內面自然會有人迎接恁。毋過，劉將軍講，假使恁無愛自後門入去談，入大門後著毋通講有關軍餉的代誌，袂當佇謝大虎的面頭前講啥物，袂當講著請你密談的代誌----謝大虎下晝到安平鎮去見馮侍衛爺，劉將軍講今日</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>不</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>方便佇伊面前講軍餉的代誌。你不肯佮伊先密談，伊見面的時陣就袂佮你講啥物…]
[謝大虎去過安平?]

[是!]

馮巧舍聽了這番話，暫停</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>腳</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>步，低頭想看覓，越頭佮伊的隨從翹一點仔喙唇，彼兩人就向前</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>夾</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>望山，</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>從</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>頭到</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>腳</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>搜伊規身軀。林有生回講:

[空身的!]

馮巧舍點頭，對望山講:

[好!你</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>帶</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>路入後門!]

望山代in三个人自後門入去，閃過牆邊，來到邊廳。伊伸手</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>推</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>開門扇，請in入去。

廳內幽暗，只有彼盞油燈照光，燈光無亮，馮巧舍</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>往內看</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>，並無入去。望山輕聲對in講:

[請in內面小</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>寡</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>仔坐，我去請劉將軍來遮!]

馮巧舍這時才</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>點</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>頭，兩个隨從就先踏入門，馮巧舍了後</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>對</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>in去，望山嘛踏入廳內，順手對後面關門。馮巧舍越頭來看，望山</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>抬</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>頭看廳後，翁七已經佇桌角出現。

兩把飛劍左右飛過來，射</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>中</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>林有生佮另外兩个隨從的嚨喉，in只有輕輕的哼一聲，就先後倒地。

望山</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>正</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>徛佇馮巧舍身後，就伸手自後按</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>住</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>伊腰間長劍劍柄，翁七一步跳過來，雙手左右夾馮巧舍的頭，</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>像</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>邊仔扭轉，馮巧舍身軀一偏，嘛輕輕哼一聲。望山離手，予翁七拖過馮巧舍的身軀按佇塗跤。

翁七講:

[死</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>啊</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>，頭頸斷</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>掉</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>。你先解伊的長劍，</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>帶佇腰頂管</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>-----好，這馬共彼兩人</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>托</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>到後面。袂當</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>沾</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>到</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>血漬</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>!我來剥這馮巧舍的軍裝!]

翁七迅速剝馮巧舍的衫褲頭巾，望山解馮巧舍的長劍，佩佇家己腰間，就小心去拖林有生兩人屍體，囥佇廳後牆角，看翁七咧穿馮巧舍外衫，就抱馮巧舍屍體，嘛囥佇牆角。

翁七已經穿好衫，挺胸咧看望山，伊又閣整理軍裝，向前行一步，近倚望山。燈火烏暗，望山看過去，親像看著馮巧舍又閣出現，</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#ff0000'>他</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>失神</span><span style='font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'><font color='#0000ff'>發呆</font></span><span style='color:rgb(62,69,76);font-family:Helvetica,Arial,lucida grande,tahoma,verdana,arial,sans-serif;font-size:12.727272033691406px;line-height:15.12727165222168px;white-space:pre-wrap;background-color:rgb(247,247,247)'>，袂當講話!</span></div></td></tr></tbody></table></div></div><br /><small>Updated on <abbr class="updated" title="2014-06-17T16:50:46.889Z">&#20845;&#26376; 17, 2014</abbr> by <span class="author"><span class="vcard"><a class="fn" href="mailto:d987588@gmail.com">&#31179;&#40179;&#38515;</a></span></span> (<a href="../history.html">Version <span class="sites:revision">4</span></a>)</small><br /></div></div></body></html>