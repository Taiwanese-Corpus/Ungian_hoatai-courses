<html><head><title>&#40657;&#27700;&#28317;243-248</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../../ata100122wen-xiu/index.html">1-ATA100122&#25991;&#29703;</a></small></td></tr><tr><td><small><a href="../../ata100121yu-jun/index.html">2-ATA100121&#26161;&#21531;</a></small></td></tr><tr><td><small><a href="../../home/index.html">2014 Spring &#33775;&#21488;&#35486;&#25991;&#23565;&#35695;</a></small></td></tr><tr><td><small><a href="../../ata100137xiao-qing/index.html">3-ATA100137&#34157;&#26228;</a></small></td></tr><tr><td><small><a href="../../qiong-yi-de-bi-ye-zuo-pin/index.html">4-&#29898;&#35516;&#30340;&#30050;&#26989;&#20316;&#21697;</a></small></td></tr><tr><td><small><a href="../../ata099109fang-ting/index.html">ATA099109&#33459;&#23159;</a></small></td></tr><tr><td><small><a href="../../ata099132ji-an/index.html">ATA099132&#31287;&#23433;</a></small></td></tr><tr><td><small><a href="../../ata099142pei-jia/index.html">ATA099142&#27803;&#22025;</a></small></td></tr><tr><td><small><a href="../../ata099186fu-lian/index.html">ATA099186&#39333;&#34030;</a></small></td></tr><tr><td><small><a href="../../ata100108jia-fang/index.html">ATA100108&#20339;&#33459;</a></small></td></tr><tr><td><small><a href="../../ata100117yi-ting/index.html">ATA100117&#34191;&#23159;</a></small></td></tr><tr><td><small><a href="../../ata100133yi-ru/index.html">ATA100133&#27449;&#33593;</a></small></td></tr><tr><td><small><a href="../../ata100137xiao-qing-1/index.html">ATA100137&#34157;&#26228;</a></small></td></tr><tr><td><small><a href="../../ata100139si-ying/index.html">ATA100139&#24605;&#31310;</a></small></td></tr><tr><td><small><a href="../../ata100142shi-ting/index.html">ATA100142&#35433;&#23159;</a></small></td></tr><tr><td><small><a href="../../ata100143ting-yun/index.html">ATA100143&#23159;&#21243;</a></small></td></tr><tr><td><small><a href="../../ata100144ya-han/index.html">ATA100144&#38597;&#28085;</a></small></td></tr><tr><td><small><a href="../../ata100145yu-xin/index.html">ATA100145&#37434;&#27427;</a></small></td></tr><tr><td><small><a href="../../ata100147guan-zhong/index.html">ATA100147&#20896;&#20013;</a></small></td></tr><tr><td><small><a href="../../ata100149pei-qi/index.html">ATA100149&#29678;&#32186;</a></small></td></tr><tr><td><small><a href="../../ata100151jia-rong/index.html">ATA100151&#20339;&#23481;</a></small></td></tr><tr><td><small><a href="../../ata100152qiong-yi/index.html">ATA100152&#29898;&#35516;</a></small></td></tr><tr><td><small><a href="../../potsdam-ke-zhang/index.html">Potsdam&#31185;&#38263;</a></small></td></tr><tr><td><small><a href="../../p189-p200/index.html">p189-p200</a></small></td></tr><tr><td><small><a href="../../hei-shui-gou282-290/index.html">&#40657;&#27700;&#28317;282-290</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2014shoatai/8557608689193936236"><div><a href="../index.html">3-ATA100137&#34157;&#26228;</a> &gt; </div><h3><span class="entry-title">&#40657;&#27700;&#28317;243-248</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><div>面目浮腫破損，看了只會更加傷心，不如無看，但是望山<font color='#0000ff'>見</font>堅持欲看，許姑看伊激動<font color='#ff9900'>生</font>氣，只好同意。</div><div>郭舵公佮應貞做伙搬開棺蓋，望山徛近棺材，一陣惡臭衝起來予伊欲嘔欲吐。伊只有看一下，<font color='#ff9900'>著</font>閉目跪佇塗跤，哀聲講：</div><div>［可憐的素面！我可憐的素面！］</div><div>郭舵公佮應貞蓋了棺板，望山突然徛起來喝講：</div><div>［袂使！袂使！等一下，袂使蓋！］</div><div>棺板已經蓋一半，望山推開喝講：</div><div>［袂使！袂使！素面袂使穿彼<font color='#ff9900'>件</font>衫入土！］</div><div>郭舵公手離棺板，過來搝開望山，搝佇一爿，輕聲佮伊講：</div><div>［望山，許姑真傷心，你毋通惹伊閣哭---死了兩三日，又是泡水的，愛緊緊送出門去，阮這馬<font color='#ff9900'>著</font>封釘入土，䆀閣拖啊！］</div><div>［袂使！袂使！素面毋通穿彼領衫入土，彼是馮巧舍送的衫！］</div><div>郭舵公聽了，想一下，放下雙手，點頭回答講：</div><div>［是啊，<font color='#0000ff'>不錯</font>，是馮巧舍送的！毋過，布料雖是馮府送來的，卻本是阮自暹邏運轉來的⋯⋯是啊，應該算是馮巧舍的——彼領外衫是我自水中撈轉來的，素面本來穿這綢衫外出，哪會褪了擲佇水內底？是我佇岸邊抾轉來的，是潮流沖轉來的。木屐嘛是仝款⋯⋯］</div><div>［木屐按怎？閣開棺予我看跤⋯⋯］</div><div>［——木屐嘛是我抾轉來的——免看啊，素面穿<font color='#ff9900'>得</font>是新鞋仔。木屐⋯⋯彼隻木屐順風提去竹林擲掉<font color='#ff9900'>啊</font>！］</div><div>望山越頭瞪順風，順風予伊一瞪，面色一白，急出淚珠，趕緊退後到應貞身後。望山對伊喝一聲，問講：</div><div>［順風，你木屐擲去佗位？啥人叫你擲的！彼雙木屐提轉來予我！］</div><div>順風<font color='#0000ff'>畏怯害怕</font>，收下顎，低聲咧講：</div><div>［只有一隻，毋是一雙！］</div><div>應貞<font color='#0000ff'>推</font>伊講：</div><div>［緊去竹林揣轉來予你望山兄！］</div><div>順風行去後門，望山攑頭看許姑，心中憤怒，但是毋知如何開口,只用兇惡目光看伊。</div><div>許姑予人看，攑手蒙面，突然退到椅仔頂坐落大聲咧哭，望山瞪許姑，一面看伊，一面喘氣。</div><div>無偌久，許姑放下手，無閣哭<font color='#ff9900'>啊</font>，看望山。望山移前一步，行近許姑，許姑上身向後一挺，滿面驚慌，望山閣踏一步行到伊面前，許姑身體<font color='#ff9900'>著</font>向後一縮，移到椅後，越頭去看郭舵公。</div><div>郭舵公慢慢<font color='#ff9900'>啊</font>移跤過來，欲來安慰望山，望山越頭看了郭舵公，低頭想一下，又閣越頭去看許姑，吐一口氣，越頭看廳中棺材，閣看應貞佮順風兩人。應貞<font color='#0000ff'>沈著</font>無言，順風已經抾木屐轉來，正手提彼隻木屐，倒手掠應貞的手曲，滿面委屈的瞪望山。</div><div>望山越過頭閣去看許姑，許姑咧拭目屎，輕聲對伊講：</div><div>［望山，素面自殺，你毋通怪我⋯⋯］</div><div>望山突然對許姑跪，急狂喘氣，<font color='#ff9900'>抬</font>頭對許姑哀求：</div><div>［許姑，請你將素面嫁予我，嫁予我做牽手。］</div><div>許姑聽了真驚，自椅仔頂徛起來，張口結舌，倚佇遐，兩粒目睭瞪望山，喙講袂出話。望山又閣講：</div><div>［許姑，我愛素面，素面嘛愛我，你一定愛將素面嫁予我！］</div><div>許姑傱去棺材邊，放聲大哭，<font color='#ff9900'>大</font>家攏圍到許姑身軀邊，望山嘛轉踅跪佇許姑身後。許姑哭一下<font color='#ff9900'>啊</font>，越頭看望山，忍耐無哭，轉踅發怒大聲對望山講：</div><div>［素面嫁予你？袂使！<font color='#0000ff'>素嗎已經死啊</font>！］</div><div>望山精神恍惚，無管待許姑怒罵，只管家己講話：</div><div>［請你答應，准將素面嫁予我，嫁予我做牽手。我愛，素面伊嘛愛，阮兩人攏愛——素面無愛嫁予<font color='#ff9900'>捌</font>人⋯⋯］</div><div>順風突然跳過來，倒手搝望山的手曲，猛搖強<font color='#ff9900'>拉</font>，<font color='#ff9900'>右</font><font color='#073763'>手</font>用木屐揮拍望山的尻脊骿，一邊哭，一邊噴氣大聲講：</div><div>［望山兄，你按怎，愛素面姊嫁你？素面姊已經死<font color='#ff9900'>啊</font>，你閣愛伊嫁予你！你咧講啥？］</div><div>望山<font color='#0000ff'>仍然</font>跪佇塗跤，伊無<font color='#0000ff'>理</font>順風的手大聲喝，向許姑，低頭磕到塗跤，閣講：</div><div>［你愛准素面予我做牽手！］</div><div>郭舵公過來扶許姑，對伊講：</div><div>［許姑，你莫哭<font color='#ff9900'>啊</font>，望山愛娶素面，求你答應，你<font color='#ff9900'>著</font>答應！按呢嘛會使了結素面的心願！］</div><div>望山<font color='#ff9900'>抬</font>頭，看許姑，許姑左右看人，只是哭，無閣講話。望山閣看應貞，應貞閣對順風點頭，順風想一下，放了望山，去搝許姑，對伊講：</div><div>［許姑，我瞭解望山兄的意思，你<font color='#ff9900'>著</font>答應望山兄，共素面姊嫁予伊！素面姊以前講伊死嘛無愛嫁馮巧舍，這馬素面姊自殺，是伊真正無愛嫁馮巧舍。伊欲嫁的是望山兄，你答應望山兄，嘛就是答應素面姊，你答應in！按呢，望山兄歡喜，<font color='#0000ff'>不然</font>素面姊死了做鬼嘛<font color='#ff9900'>無</font>甘願！］</div><div>順風講了竟然又閣哭<font color='#ff9900'>啊</font>，許姑予順風一講，無閣哭<font color='#ff9900'>啊</font>，<font color='#0000ff'>抬</font>頭看郭舵<font color='#ff9900'>共</font>，郭舵公向伊點頭示意，許姑又閣看應貞，應貞嘛點頭鼓勵。許姑看了，咬唇皮，<font color='#0000ff'>仍然</font>搖頭，伊低頭嘆氣講：</div><div>［我哪有面子講這種答應的話咧？］</div><div>順風搝許姑，扶伊行近望山，拍伊的肩頭。許姑來到望山面前，上前<font color='#ff9900'>拉</font>起望山，牽伊雙手扶到棺材頂面，對伊講：</div><div>［好！我答應恁⋯⋯我答應你，答應你娶我的素面做你的牽手！］</div><div><br/></div><div><br/></div><div>郭舵公陪望山到大井頭去揣素面的另一隻木屐。伊講彼暗素面送客無轉來，in想講是馮巧舍揣伊到將軍府抑是啥物所在，但是深夜無轉來，大家究竟擔心。郭舵公佮應貞出來四界揣伊，無結果，第二日透早，本想過港到馮府去問，佇渡頭聽著港內有女屍浮出來，才知素面已經死啊，郭舵公斷定是素面自殺，無其他原因。</div><div>［素面屍體出水的時，只有穿衫，外衫無去，所以我四界去揣，才在水內揣著。木屐只揣著一隻，未閣用心去揣！］</div><div>郭舵公閣講：</div><div>［昨日著叫順風去通知你，卻聽講府內戒嚴，袂使見客，阮當時嘛佇岸邊看著官人佇檢驗屍體，探聽以後，才知馮巧舍嘛死佇港內——恁哪會揣伊到港邊刣咧？毋是講愛佇府內刣郭舵公又閣講：</div><div>［素面佮馮巧舍仝款投水死啊，馮府感覺奇怪，昨日暗時叫人來問許姑真濟話。許姑看著素面投水，本擔心會予馮巧舍責怪，聽著馮巧舍嘛投水死啊，才放心。伊一直奇怪馮巧舍為何嘛投水死啊。］</div><div>望山問：</div><div>［翁先生去佗位？］</div><div>［伊受傷，毋敢轉來，這馬覕佇海舶神爺《總管宮》內底，我明日會去看伊——伊將手銃還我啊。恁究竟按怎動手的，哪會只刣馮巧舍，煞無刣死劉國軒？］</div><div>［刣東南兄的彼个軍士予馮巧舍的長劍刣死啊！］</div><div>［彼个叫謝大虎的？馮巧舍哪會刣伊咧？喔⋯⋯我知影，恁⋯⋯］</div><div>郭舵公頻頻點頭。望山無閣講啥，伊講：</div><div>［你請翁先生轉來好無？］</div><div>［轉來做啥？］</div><div>［我想將素面運去赤山大潭邊安葬，想欲請翁先生陪我去，請伊沿途為素面誦經。伊嘛好離開赤坎！］</div><div>郭舵公想一下，點頭講：</div><div>［按呢上好！］</div><div>望山佮郭舵公揣著木屐轉來，逐家開棺褪掉素面的南洋綢衫佮白象布褲，為伊換舊時衫褲，穿木屐，蓋棺封釘，點火燒掉新衫新鞋，閣備香燭，改寫靈位。望山認素面為妻室</div></div></td></tr></tbody></table></div></div><br /><small>Updated on <abbr class="updated" title="2015-03-17T12:13:47.902Z">&#19977;&#26376; 17, 2015</abbr> by <span class="author"><span class="vcard"><a class="fn" href="mailto:i123193@gmail.com">&#34157;&#26228;</a></span></span> (<a href="history.html">Version <span class="sites:revision">3</span></a>)</small><br /><br /></div></div></td></tr></table></body></html>