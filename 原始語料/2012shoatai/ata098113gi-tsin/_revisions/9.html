<html><head><title>ATA098113&#26954;&#27778;&#33275; (Version 9)</title></head><body><div class="hentry webpage" id="https://sites.google.com/feeds/content/site/2012shoatai/2336828847227457406"><h3><span class="entry-title">ATA098113&#26954;&#27778;&#33275;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>
<div style='margin:0cm 0cm 0pt;text-align:center'><font style='background-color:rgb(255,255,255)'><font color='#000000'><font style='font-size:medium' face='新細明體'><span lang='EN-US'><span>    </span></span></font><font size='6' face='新細明體'><span lang='EN-US'>野蠻人</span></font></font></font></div>
<div style='margin:0cm 0cm 0pt'><font style='background-color:rgb(255,255,255)' size='3' color='#000000'> </font></div>
<div style='margin:0cm 0cm 0pt'><p><font size='3'><span>支配伊的內心。伊感覺親像鼻著一代傳一代的</span><span style='font-family:Lucida Sans Unicode'>tsh</span><span style='font-family:Lucida Sans Unicode' lang='ZH-CN'>ìng</span><span>鼻的臭味。毋著，講是單純的野性嘛毋著。彼款野蠻性，提一个例來講，著親像一欉大樹，一邊接受大自然完全無慈悲的對待，一邊又閣吸著伊彼傷超過的慈悲；拍開心胸的大樹，伊莊嚴的脈動佮永遠勇敢向前的精神相通。樹仔的汁繼續流動，著按呢</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>上細的枝頭出來。比起來，家己毋管按那講攏毋過是拄換所在種的細苗爾爾。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>泰伊莫娜莫甲攏無愛講話的田澤的手腕抓起，將伊拖到宿舍後面的冬青樹仔跤。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>阿姊泰伊莫莉卡露佇遐咧等伊，耀眼突起的乳房起伏不定。伊的雙手捧放佇八角金盤頂的米餅講，「才拄做好，是欲拜人頭的，你嘛食啊。」田澤擋袂牢</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>伊的</span><span>目睭</span><span>內底噴出的火花，感覺家己的意志力又閣輸予伊矣。無比這个時陣閣較予伊感覺家己佮</span><span style='font-family:Lucida Sans Unicode' lang='EN-US'>in</span><span>姊妹間遐呢清楚的距離佮差別。著是因為知影家己無抵抗這款壓力的力量，所以才予伊閣較毋甘。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>彼工得欲暗的時陣，伊輕鬆泡佇咧會使看著天的浴池內。真濟</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>一直動的粗大樹枝頂落來的葉仔，貼佇咧伊澹澹的</span><span>肩胛</span><span>頂。伊的心思一直</span><span>囥</span><span>佇咧討伐隊朋友的行動，又閣一擺檢討起大昨日以來的行動。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「溫的抑是燒的？」頂懸傳來超出所想的聲音。伊用真緊的速度回過神來，</span><span>肩胛</span><span>頂除了葉仔以外嘛將泰伊莫莉卡露的手貼甲真</span><span style='font-family:SimSun'>絚</span><span>。伊彼因為驚惶所</span><span style='font-family:SimSun'>掣</span><span>但是</span><span style='font-family:SimSun'>擘</span><span>甲大大蕊的烏</span><span>目睭</span><span>吸引了伊的注意。伊移開戰敗的眼神了後看著的是伊因為激動所以一直振動的胸。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「閣會去無？抑是無愛去矣？」伊的聲音一直</span><span style='font-family:SimSun'>掣</span><span>，予人感覺伊親像得欲哭出來矣。但是這簡單的話是伊這幾工以來，毋知是用按怎著急的心情等待伊，然後啥物攏無添加所表達出來的。田澤的胸口予伊的聲重重拍擊。伊無自在的話語予人非常煩躁佮不安，可能續落來伊會用啥物舉動嘛無一定。伊感覺家己親像是受著這種預感的威脅佮強迫。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊無法度閣再隱藏心內的激動。「我</span><span>這馬</span><span>是為啥物欲驚伊。</span><span lang='ZH-CN'>反正伊是一个番女是袂吸引著我的。</span><span>」按呢家己問家己了後，伊開始討厭家己，心情變了非常無好。伊非常驚惶的將伊貼佇咧</span><span>肩胛</span><span>頂的手握起來了後，又閣雄雄變大膽，完全攏無考慮著將伊的手</span><span>幌</span><span>掉，真緊起身跨過去水槽來到外口廊仔的塗跤頂。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊用</span><span>茶箍凊彩</span><span>塗家己的身軀。伊毋知影啥物時陣來到身後，</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>肩胛</span><span>開始替伊拭背。雖然伊將身軀避開，伊嘛是啥物話攏毋講予手佇遐</span><span>膏膏纏</span><span>。這个時陣伊雄雄發現細厝陰影之下有一个番丁，</span><span>干焦</span><span>將伊的面露出來爾爾，</span><span>目睭</span><span>發出光。伊的面色變了真無歡喜，用</span><span>下頦</span><span>粗魯的指，「喂，邊仔有人啊。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「討厭的人，又閣來矣。」泰伊莫莉卡露喙一直佇遐碎碎唸，向番丁的方向轉過去，用可怕生氣的表情用番仔話叫咧。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「為啥物遐呢討厭咧？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「番人查埔有夠臭。」伊用親像啥物攏毋驚嘛無在意的感覺講出來，將鼻仔擤著。一時仔了後，伊真自然的講，「田澤先生袂臭。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>非常憨但是上直接的講出這短短的一句話，閣一擺予伊感覺出危險。伊噗通跳入去水槽內底代替伊的回答。佇伊起身去追番丁然後一直罵的時陣，趕緊用澹澹的身軀</span><span>覕</span><span>入去家己的宿舍。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>彼工暗時真早著爬入去足久無看著的伊的眠床頂。著佇伊真努力欲睏的時陣，伊非常驚惶家己竟然對泰伊莫莉卡露的關心予伊睏袂去。「敢講這著是我的心思予泰伊莫莉卡露牽引的證據？」依對伊的無法度無承認有一寡感覺真意外。但是伊嘛對家己竟然閣有純真的心情感覺真舒坦。除了這以外伊閣提出按呢的解釋，「我會驚伊是因為家己的野蠻性抑閣無夠成熟。」但是辯解真緊著毋是辯解，變做刺激伊血液振動的鞭。彼款體驗佮痛苦後悔</span><span>櫼</span><span>做伙，伊佇眠床頂反來反去喝講，「變野蠻！」、「我欲變野蠻啊！」</span></font></p>

<p><span style='font-family:Lucida Sans Unicode' lang='EN-US'><font size='3'> </font></span></p>

<p><span style='font-family:Lucida Sans Unicode' lang='EN-US'><font size='3'> </font></span></p>

<p><font size='3'><span style='font-family:Lucida Sans Unicode' lang='EN-US'>    </span><span>隔工載起伊坐佇辦公室的椅仔頂懸，清楚知影這馬討伐猶佇咧進行。井野無佇咧，若是伊用完全無煩惱的態度來面對泰伊莫莉卡露，伊袂當預測續落來會有啥物款的事態發生。所以伊真細膩的保重伊家己。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>一方面伊偷偷警戒防備，另外伊嘛假做公事真濟真無閒。三工過去矣，第四工的暗時，拄好到辦公室的伊接著一通非常大聲的電話。馬理闊灣總部傳來情報，井野部隊佇今仔日半夜兩點開始了行動，日頭得欲出來的時偷襲攻擊奇雅伊社，起火燒掉番仔厝三十六棟，我方死亡受傷的人無濟。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤無法度去偷襲攻擊番社這件代誌予伊非常失望。轉到白狗了後真悠哉咧過日子，予伊感覺親像是予人騙去矣，規腹肚攏是火。「著矣，閣一擺轉到討伐重新來過。」這款想法予伊偷偷著急起來。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「拄仔是井野先生敲來的電話。」伊隱瞞野中佮其他警備員講。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊趁天抑袂光的時陣，偷偷準備無愛予泰伊莫莉卡露等人知影，佮幾个欲拍獵的番丁偷偷出發。但是著算是偷偷準備，佇來到櫟樹林了時陣，田澤的手抑是予</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>樹蔭下跤走出來的泰伊莫莉卡露抓著。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「井野先生命令阮出發的。妳趕緊轉去。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「袂使，袂使，袂使去。」伊搖伊的手腕，一直</span><span>蹔</span><span>塗跤。</span><span style='font-family:Lucida Sans Unicode' lang='EN-US'> </span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>番丁甲兩个人圍起來，表現出歡喜佮懷疑交錯的表情。</span><span style='font-family:Lucida Sans Unicode' lang='EN-US'>In</span><span>毋知</span><span style='font-family:Lucida Sans Unicode' lang='EN-US'>in</span><span>兩个到底是咧爭吵討論啥物，輪流將伊拉開，伊進一步又叫又罵，閣拍</span><span style='font-family:Lucida Sans Unicode' lang='EN-US'>in</span><span>的面。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「泰伊莫莉卡露，妳若是傷搞怪，我真正會生氣，井野先生嘛毋知會有偌生氣。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤總算是甲身軀</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>伊的手腕中拉開。伊坐佇塗跤，哇哇哇哭出來矣。伊無愛管哭聲佮番丁的罵聲著行矣。行了差不多一町左右了後回過頭看，伊抑閣坐佇塗跤，向樹林內底偷看。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>到馬理闊灣了後，聽講井野部隊已經向馬勒玻警戒所振動，所以</span><span style='font-family:Lucida Sans Unicode' lang='EN-US'>in</span><span>綴</span><span style='font-family:Lucida Sans Unicode' lang='EN-US'>in</span><span>的跤留落來的痕跡向馬勒坡去矣。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「來這創啥物」，佇馬勒坡田澤予嚴格的井野大聲一直甲伊罵。雖然對家己偷偷行動會予人罵這件代誌早著覺悟，伊嘛是特別狼狽，悲哀的講伊無法度參加偷襲攻擊奇雅伊社時的失望。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>我方的番丁四界走，搜揣走入去山林當中的敵番。到第四工，佇白狗大山北爿搜揣的九人小隊轉來報告：有真濟避難的番人</span><span>覕</span><span>佇咧山腰的密林內，倒去的樹仔阻擋山路，</span><span style='font-family:Lucida Sans Unicode' lang='EN-US'>in</span><span>想欲爬過的時，四个足歹的番人等待</span><span style='font-family:Lucida Sans Unicode' lang='EN-US'>in</span><span>的出現，將</span><span>銃</span><span>口對準</span><span style='font-family:Lucida Sans Unicode' lang='EN-US'>in</span><span>。「著交予頭目。」</span><span style='font-family:Lucida Sans Unicode' lang='EN-US'>In</span><span>講。「阮欲一直抵抗到最後。阮做好內地人兵隊到了後開始相刣的準備。恁若是變做佮內地人兵隊仝一个陣線了後，阮是袂手下留情的。頭目無想欲見恁，緊轉去。」敵番按呢共</span><span style='font-family:Lucida Sans Unicode' lang='EN-US'>in</span><span>威脅。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>井野部隊按照本部的指示決定欲前往彼个避難地展開偷襲佮攻擊。田澤甲井野抓牢，「你看覓，我無注意著拄著這擺的襲擊，閣將我排除在外嘛。」伊笑咧。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「講這款話，你第一个予人砍頭我毋管喔。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「啥物嘛，我已經提著一个首級，這擺予人砍頭拄好一正一負取消。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤親像欲激勵家己款的講咧。這拄好是一款興奮的表現，無愛予這擺的機會逃走，才會使佇這个大自然狂放的性命力佮人類原始的鬥爭內底訓練家己。家己的血管流的是祖先的血。經過偌濟年代祖先奔騰的血佇家己身軀內底又閣醒矣。這時陣伊佇心內甲家己講伊的精神袂輸予</span><span style='font-family:Lucida Sans Unicode' lang='EN-US'>in</span><span>番人，</span><span>目睭</span><span>閃閃發光。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>佇伸手看袂著指頭仔的黑暗當中，</span><span>手電仔</span><span>有予敵人發現的危險，所以袂使使用，彼工暗時八點左右出發的井野部隊因此用手烏白摸來前進。入去白狗大山山麓的森林了後，井野著集合部隊，按照慣例予</span><span style='font-family:Lucida Sans Unicode' lang='EN-US'>in</span><span>提出來事先準備好的香。田澤</span><span style='font-family:Lucida Sans Unicode' lang='EN-US'>in</span><span>將香點好後分予每一个人。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「來，提香，死後會有人替你插上。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤一邊講予人反感的話一邊咧分香。「應該是家己變做佮荒木仝款的時陣矣。」心內某一个所在感受著這款想法的冰冷。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>親像</span><span>臭氣<i><span style='font-style:normal'>龜仔</span></i></span><span>按呢細</span><span>葩</span><span>火光的行列開始</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>陰暗茂密的樹仔跤，向上攀升。</span><span style='font-family:Lucida Sans Unicode' lang='EN-US'>in</span><span>繼續前進了幾仔點鐘。但是佇厚霧內天拄欲光的時陣，倒爿的樹林內底熊熊發出</span><span>銃</span><span>聲，敵番吹尖尖的角笛，發出聲著殺過來矣。大膽啥物攏毋驚的敵番真緊來到無遠的所在，一面將樹仔當作保護家己的盾牌，一面狙擊。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>我方嘛當場以樹幹岩石護身回擊。田澤看起來閣有</span><span>抾銃</span><span>子充裕的時間，但是敵人竟然開始驚矣，我方的番丁起身想欲追擊的時陣，伊大叫「該死！」，嘛一口氣踩著山白竹來前進。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>雖然佇彼短短的時間有勇猛拚命的感覺，但是佇看著身軀邊的番丁一个接一个倒落去了後，田澤才發覺</span><span style='font-family:Lucida Sans Unicode' lang='EN-US'>in</span><span>已經予人包圍起來矣，變成了狙擊的目標。十四、五名隊員</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>本隊脫離，佇予人孤立的環境當中。番丁家己發覺家己的危險位置了後，互相大叫，有的時利用射擊的空檔做壕溝。田澤嘛學</span><span style='font-family:Lucida Sans Unicode' lang='EN-US'>in</span><span>，但是伊想欲挖卻無道具，只好用木片將土挖起來。日頭落山了後，敵人停止狙擊。這個時豪溝嘛挖到若是將頭低落來著會使</span><span>覕</span><span>起來的深度矣。落佇樹葉頂的雨聲，予人感覺真安靜、真寂寞。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>佇一片的雨聲當中天著按呢光矣。無偌久了後，出現佇周圍的木影內底的敵番嘛閣較濟矣。這時</span><span style='font-family:Lucida Sans Unicode' lang='EN-US'>in</span><span>了解著佇壕溝內的人無啥物彈藥，所以無愛隨便射擊，所以來到邊仔一面擲石頭一面一直罵。因為田澤無了解罵的意思，向隔壁的壕溝問</span><span style='font-family:Lucida Sans Unicode' lang='EN-US'>in</span><span>到底咧罵啥物。「今仔日暗時會來砍恁的頭，你著一邊嚼樹根一邊等，乞食混蛋，</span><span style='font-family:Lucida Sans Unicode' lang='EN-US'>in</span><span>是按呢講的。」番丁回答的聲聽起來親像欲哭出來矣。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>下晡雨勢雄雄變大，壕溝的泥水淹到膝，田澤親像一隻淋澹的鳥鼠仔一直</span><span style='font-family:SimSun'>掣</span><span>。天烏了後陰暗籠罩，周圍完全予暴風雨所控制。樹仔嘎吱嘎吱的聲音，閣較予人的恐懼佇心內一直響咧。雄雄啪啦啪啦的巨大聲響，佮塗跤做夥發出咚咚滋滋的聲音。這个時陣，田澤的頭頂傳來巨大的壓逼，續落來面予水佮樹葉仔拍了一頓。伊想著伊予倒落來的樹仔壓牢，但是仝時嘛意識著家己猶原活咧。伊伸手</span><span>凊彩</span><span>將針葉樹茂密的枝葉拔起來。佇烏暗內繼續本能的動作，伊的頭腦內底的一个角落浮現出泰伊茉莉卡露的面影。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>慢慢仔，伊</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>樹葉內底伸出頭來。雨打佇咧身軀頂懸，田澤呼出了一口氣，但是心內持續</span><span style='font-family:SimSun'>掣</span><span>咧，親像伊是第一擺體會到打自然的力量。無偌久了後，伊爬到針葉樹的粗大枝幹頂懸。頭拄仔予壓佇樹仔跤的時，頭腦內底浮現泰伊茉莉卡露所代表的意義，對這馬的伊來講已經是非常確定矣。伊</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>心底對彼份思念感到真歡喜。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>天得欲光的時暴風雨停落來矣。佇微微白的晨光內底，比伊所想閣較大欉的椴松規个倒起矣，連伊的根嘛是，然後伊發現家己著坐佇樹仔的枝幹頂。伊的壕溝只有予大樹枝</span><span>覕</span><span>起來爾爾，但是隔壁的壕溝予真正大的樹幹用歹去矣，下跤的番丁恐驚已經壓到無知變做啥物形矣。一想著差一點發生的危險，伊著感覺真恐怖。真緊，敵番又閤開始狙擊。無偌久著看著井野所</span><span style='font-family:Lucida Sans Unicode'>tshuā</span><span>的本隊開始動作，過來追擊敵番。田澤趕緊爬到身軀邊的楨柏樹頂</span><span>幌</span><span>枝葉，親像欲抓狂款的一直叫。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「喂</span><span style='font-family:Lucida Sans Unicode' lang='EN-US'>—</span><span>，佇遮啊，佇遮啊，我猶閣活咧啊！」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>井野真緊著走到樹仔跤。「辛苦你矣。我真煩腦，因為彼个暴風雨，我無法度掌握動向。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤跳落來，將井野抱甲</span><span style='font-family:SimSun'>絚絚絚</span><span>。「井野先生，哈哈哈，井野先生，哈哈哈</span><span style='font-family:Lucida Sans Unicode' lang='EN-US'>……</span><span>」伊一直咧笑。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>我方將處理屍體的空課先放落來，趁機會先追擊敵人。敵番</span><span style='font-family:SimSun'>放捒</span><span>森林內的幾十棟細厝，沿白狗大山的山脊逃走。著按呢，襲擊敵番的根據地，超過了原本目標的一半。提走了敵番幾十个的首級，我方的番丁佇狂放激烈的亢奮當中。倒佇咧細厝邊的椴松樹幹頂，排了一大排的人頭，血猶閣咧滴。番丁一批一批來到頭前發出奇怪的聲音，親像咧佮非模樣變做非常悽慘的人頭耍</span><span style='font-family:Lucida Sans Unicode' lang='EN-US'>tshenn</span><span>人比賽的款。</span></font></p>

<p><span style='font-family:Lucida Sans Unicode' lang='EN-US'><font size='3'> </font></span></p>

<p><span style='font-family:Lucida Sans Unicode' lang='EN-US'><font size='3'>    </font></span></p>

<p><font size='3'><span style='font-family:Lucida Sans Unicode' lang='EN-US'>    In</span><span>蹛</span><span>佇咧敵人</span><span style='font-family:SimSun'>放捒</span><span>的細厝。隔工一早起來又閣是強風。去搜揣逃走敵番埋伏的番丁轉來報告，卡瑤社的殘黨拜託</span><span style='font-family:Lucida Sans Unicode' lang='EN-US'>in</span><span>幫忙調停歸順的代誌，</span><span style='font-family:Lucida Sans Unicode' lang='EN-US'>in</span><span>將投降的證據帶回，交出了一捆个</span><span>銃</span><span>。「佮</span><span style='font-family:Lucida Sans Unicode' lang='EN-US'>in</span><span>講叫頭目親自出面。」井野閣一擺派番丁出去。無偌久一个身體瘦瘦的卡瑤社番人過來講，頭目受了重傷這馬咧歇睏，表情一面攏是困惑。彼个番人離開井野的細厝轉去了後，田澤續落去予井野叫入來。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「雖然有淡薄仔可惜，但是討伐嘛已經結束矣。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「無法度，按呢著夠矣。我嘛得著真濟的經驗，我感覺</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>這馬開始以後我會使真正好好做空課。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「是啊，連我嘛無法度親像你彼款去予人埋佇洞內的經驗。」井野發出笑聲，一面吩咐田澤派四、五个人趕緊到本部去，一面將報告書交予田澤。「我敢愛去？」伊講。「你啊，留佇遮著好。」井野</span><span>笑咍咍</span><span>咧講。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤完成任務分配轉來了後，甲油倒入去油燈，將井野</span><span>暗趖趖</span><span>的細厝點予光。兩个警備員入來，其中一个查埔的倒爿</span><span>目睭</span><span>下跤有一粒青色的痣，另外一个是留薄薄</span><span>鬍鬚</span><span>、身材懸閣瘦、四十歲左右的查埔人。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「其實我想欲安排恁去相親。」井野真嚴肅咧講。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「相親？你講的敢是佮查某囡仔見面的代誌？」較少年的警備員問。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「無毋著，查埔相親的對象是查某喔。」講著，井野笑出聲來，結果田澤擋袂牢嘛笑出聲。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「敢是番社的查某人？」將笑聲收起來，</span><span style='font-family:SimSun'>躼</span><span>跤的提出確認。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「無毋著，頭拄仔卡瑤社的人過來拜託，</span><span style='font-family:Lucida Sans Unicode' lang='EN-US'>in</span><span>兩个進前毋是講番婦嘛會用得，敢有想欲娶某？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>眼前的相親引起了田澤的興趣。兩个警備員親像有淡薄仔囂排的款，開始講一寡五四三的代誌。頭頂，紅色的大飛蛾向火飛過去，著親像某種的預兆仝款。續落來頭拄仔講著的卡瑤社的番婦入來矣。伊反轉白色頂懸</span><span>摻</span><span>有紅烏色的番布，熊熊問一句，「我的翁婿佇佗位？」伊的</span><span>目摻</span><span>一直咧搜揣。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「來，坐遮。」井野將樹幹做成的椅仔拉予伊。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊坐佇咧椅仔頂懸，淺烏色額頭頂的刺青親像真的仝款，伊彼親像膨起來的目皮下，發光的</span><span>目睭</span><span>按照順序咧看警備員，佇田澤的面雄雄停落來。面對彼傷過無禮貌的注視，田澤變甲毋知影欲按怎樣。伊的面佮手有一種佮目前為止所看著的番婦攏無仝款的嚴峻感。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「你叫做啥物名？」井野將伊的視線收轉來。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「雅烏伊娜給。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「佇妳的番社內底敢有真濟妳想欲予伊做妳的翁婿的人？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「無一个想。」毋知影是毋是伊的內地話無啥好，伊的話內底親像有真濟怒氣。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「妳變做內地人兵隊的太太了後，彼的查埔人會生氣喔！」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「生氣嘛好，</span><span style='font-family:Lucida Sans Unicode' lang='EN-US'>in</span><span>每一个人攏比我閣較弱。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤偷偷看伊，看見兩粒</span><span>目睭</span><span>的水內隱藏熱病的放心，伊想這著是野獸的</span><span>目睭</span><span>。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>井野熊熊指彼个有青色痣的警備員。「這个人按呢？敢有佮意？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>雅烏伊娜給一點嘛袂</span><span style='font-family:SimSun'>閉思</span><span>的甲伊看，完全無保留的講，「討厭這个人。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「妳講啥物，這該死的山貓，佮妳這種的睏會得瘧疾！」伊</span><span>氣怫怫</span><span>，將面轉過去。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「無，若是這个人咧？」井野一邊苦笑一邊指彼个薄鬍鬚的警備員。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「討厭，討厭」雅烏伊娜給叫咧，</span><span>徛</span><span>起來，雄雄真大膽的抓田澤的手腕。「這个人，上佮意。」</span></font></p>

<p style='text-indent:24pt'><font size='3'><span>田澤去予彼款直接的希望佮足利的氣魄所驚著，伊用回擊的氣魄，想欲將手腕</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>淡薄仔燒、予人無歡喜的感覺當中離開。「憨人，憨人，我佮</span><span style='font-family:Lucida Sans Unicode' lang='EN-US'>in</span><span>無仝款。」伊按呢叫，然後對無小心表現出的內心感覺閣較狼狽。伊的模樣傷過可笑，井野</span><span style='font-family:Lucida Sans Unicode' lang='EN-US'>in</span><span>的笑聲一時仔停袂落來。伊面色變甲鐵青，親像咧忍耐這款侮辱的款，伊用怨恨的眼神一直</span><span style='font-family:Lucida Sans Unicode' lang='EN-US'>tshenn</span><span>，井野甲伊送一个眼神，</span><span>徛</span><span>起來安慰雅烏伊娜給。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span lang='ZH-CN'>「彼个人真正袂用得。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「袂用得？」查某人感覺真意外的歪頭，「是按怎袂用得？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「伊已經有太太矣。」井野向田澤的方向偷看。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤對應該按怎解釋井野的話感到真煩惱。會使當做是烏白亂講話，嘛會使想做是宣告伊佮泰伊莫莉卡露偷偷交涉的結果。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「敢講真愛太太？」雅烏伊娜給馬上向田澤提出真猛的質問。田澤對伊彼款完全無法度知影的思考轉變，感覺非常的驚惶。毋知影應該按那回答的伊表現出真煩腦的表情，井野續落來又閣去甲伊騙。「妳一定會使揣著真好的先生，今暗著到遮結束，緊轉去。」伊話嘛講煞矣。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊用生氣的表情甲井野</span><span style='font-family:Lucida Sans Unicode' lang='EN-US'>tshenn</span><span>，但是真緊著恬恬準備欲轉去。然後佇門口的時陣，伊轉過頭來向田澤的方向看過去，微微笑向田澤拍一个真奇怪的招呼。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊出去了後，田澤行到外口偷看，四个看起來親像護衛的番人</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>椴松下跤走出去，</span><span style='font-family:Lucida Sans Unicode' lang='EN-US'>in</span><span>綴佇伊後壁的影看了非常清楚。</span><span style='font-family:Lucida Sans Unicode' lang='EN-US'>In</span><span>聽起來親像</span><span>冤家</span><span>的吵鬧聲內底，伊一个人尖尖的罵聲一直響起。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤轉去伊家己的細厝歇睏，頭腦非常亂。將針葉樹枝吹落並且搖動的風，嘛只會使予面的外側感覺寒冷爾爾。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>那會有這款歹的番婦？完全無看過親像伊按呢無大無細、全身攏是野性的番婦。彼才是真真正正的番婦。伊的眼神著親像山貓仝款隱藏熱情。佇伊的體臭當中有</span><span>摻</span><span>山白竹的味、椴松樹互相摩擦的味，猶閣有獸皮佮野獸焦糞的味</span><span style='font-family:Lucida Sans Unicode' lang='EN-US'>……</span><span>按呢的想法親像燒風仝款襲擊伊的頭腦，不停振動、烏白亂走。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊用走的轉到井野烏</span><span>趖趖</span><span>的細厝去。面對用充滿了意外的表情甲伊看的井野，伊發出</span><span style='font-family:SimSun'>咇咇掣</span><span>的聲音。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「我、我欲娶雅烏伊娜給做太太。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>井野恬去矣，將手電筒照佇咧田澤的面頂講：「你會使毋免操煩這件代誌。</span><span style='font-family:Lucida Sans Unicode' lang='EN-US'>In</span><span>已經無反抗的能力。毋管按怎討伐已經結束矣。」伊誤會田澤，當做伊有犧牲家己的想法。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「無，我佮意伊的野蠻。」田澤因為無耐煩感到有淡薄仔生氣。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>井野用無歡喜的聲音雄雄講，「勿講</span><span style='font-family:SimSun'>痟</span><span>話，你那有可能用彼一時的興奮佮番婦長期生活落去！」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「毋是，這毋是一時的興奮。」雖然按呢反抗，田澤表現出一面的狼狽。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「較冷靜，較冷靜，這毋是一件應該予你生氣的代誌。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤聽了後足失望。閣一擺離開細厝的伊非常消沉，經過家己的細厝，到森林當中無想法的烏白行。林間的風佮以前仝款強，但是伊是佇頭腦中毋知偌濟的風雨恬落來的時，才注意到彼轟轟的聲響。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊無意中坐佇倒落來的針葉樹幹頂，但是伊馬上親像彈跳的款按呢</span><span>徛</span><span>起來。昨暗去予人埋佇傾倒樹仔跤彼件代誌，佇伊的意識內底又閣活過來矣。仝的時陣，佮昨日仝款，泰伊莫莉卡露的面又閣浮現佇伊的眼前，歹勢佮焦躁向伊襲擊過來。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「雅烏伊娜給！」、「泰伊莫莉卡露！」伊喙內輪流唸這兩个人，佇附近踅圓圈仔行。這時兩个番婦無仝款的個性佇伊的頭腦內</span><span>摻</span><span>做伙，分袂清誰是誰。換一句話來講，伊予雅烏伊娜給的野蠻性疊佇咧泰伊莫莉卡露的肉體頂懸，然後內心去予這雙重的誘惑所侵蝕。</span></font></p>

<p><span style='font-family:Lucida Sans Unicode' lang='EN-US'><font size='3'> </font></span></p>

<p><span style='font-family:Lucida Sans Unicode' lang='EN-US'><font size='3'> </font></span></p>

<p><font size='3'><span style='font-family:Lucida Sans Unicode' lang='EN-US'>    </span><span>一禮拜了後，討伐隊佇馬理闊灣解散。井野部隊按照番社的習慣，鳴放勝利的</span><span>銃</span><span>聲，踏入去白狗的土地。為了迎接凱旋的父親佮兄弟，番社的人佇駐在所的廣場集合。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤想講泰伊莫莉卡露會</span><span style='font-family:Lucida Sans Unicode'>u</span><span style='font-family:Lucida Sans Unicode' lang='ZH-CN'>ì</span><span>人群當中走出來，但是佇伊四界搜揣了後，才發現伊佇宿舍</span><span>簾簷跤</span><span>的暮色中發呆。伊</span><span>徛</span><span>佇伊的面頭前，規面攏咧</span><span style='font-family:SimSun'>掣</span><span>的伊啥物話攏無講只是恬恬看伊，佇伊猶袂出聲前問出「按怎矣？」了後，</span><span>目睭</span><span>內真緊著攏是目屎。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「哭矣，哭矣！」泰伊莫莉卡露雄雄走出來大聲甲伊笑。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「我才無哭咧！」泰伊莫莉卡露</span><span style='font-family:Lucida Sans Unicode' lang='EN-US'>tshenn</span><span>伊的小妹，但是伊馬上</span><span>跍</span><span>落去將伊的面藏起來。毋知影欲按怎一直耍田澤的</span><span>銃</span><span>，甲頭壓低低。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>井野太太淡薄仔白的面雄雄出現。「泰伊莫娜莫！你又閣咧欺負阿姊是無。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「我才無咧，泰伊茉莉卡露看著田澤先生了後著開始哭矣。」泰伊莫娜莫真無服氣的將</span><span>下頦</span><span>抬起來。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>井野太太又閣無想欲管伊，轉過頭來甲田澤看。「聽講你去相親矣，呵呵呵</span><span style='font-family:Lucida Sans Unicode' lang='EN-US'>……</span><span>」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「妳敢已經聽講矣，真歹勢。」心內想著毋知影佇邊仔聽的泰伊茉莉卡露會有偌甘苦咧，嘛怨恨井野太太出來的時間真毋著，伊加上一句，「毋是我本人。我只是受著牽連爾爾。井野先生哪會按呢，為啥物予我做伙來參加彼款場合。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「但是伊應該是美女啦？敢講比泰伊茉莉卡露閣較</span><span style='font-family:SimSun'>媠</span><span>？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤愈來愈感覺想攏無，完全毋知影井野太太是</span><span style='font-family:Lucida Sans Unicode' lang='EN-US'>teh</span><span>想啥。「彼毋是重點，伊是山貓呢。」伊親像真看袂起的款按呢講，但是佇伊的心內又閣咧唸，「著是因為伊是山貓，所以才有問題。」家己明明是因為期待泰伊茉莉卡露才轉來的，為啥物伊明明著佇面頭前但是家己又閣遐呢無滿足？換一句話來講，一定是因為伊毋是「山貓」的原因。伊的野蠻性佮「山貓」的野蠻性比起來，根本著無算啥物</span><span style='font-family:Lucida Sans Unicode' lang='EN-US'>……</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>但是，伊毋知影應該按怎處理這款超出想的心情。「唉，毋知是睏無夠抑是啥物，我實在有夠忝。」伊親像家己講予家己聽的款按呢離開</span><span style='font-family:Lucida Sans Unicode' lang='EN-US'>in</span><span>。轉到家己的宿舍了後才放予輕鬆。庭院中飲了宴客酒所以酒醉的番丁吵吵鬧鬧。伊一面聽彼款吵鬧聲，伊面將身軀倒平，真緊著睏去矣。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>予人用真大的力氣搖肩膀，睏到啥物攏無知的伊著按呢醒過來。打開目睭了後，除了窗外的月光外，嘛出現親像棉絮仝款的白頭鬃的頭殼佇伊的面頭前。「田澤先生，你敢起來矣？」聽著彼粗粗的聲音的田澤發現原來是老頭目，伊斑泰莫。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「按怎，敢有啥物代誌？」伊感覺到真意外，所以著緊問伊。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「田澤先生？你敢是欲我的查某囝？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>雖然田澤一時無法度了解伊的意思，但是後一秒伊著故意裝出無了解的神情。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「荒木先生講伊想欲得泰伊茉莉卡露。田澤先生敢討厭泰伊茉莉卡露？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「荒木桿按呢佮你講？」田澤無思考的將聲音提懸。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「嗯。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「好，若是按呢，我會佮井野先生商量。請你等到明仔載。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>老頭目喙裡毋知是咧講啥物，準備欲轉去，但是伊熊熊伸出手來用彼親像樹皮的手來摸田澤的下頦講，「形實在真好。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤將伊的手推走苦笑，「勿甲我創治啦，老先生。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>老頭目親像是</span><span style='font-family:Lucida Sans Unicode' lang='EN-US'>uì</span><span>窗仔門入來的，所以嘛</span><span style='font-family:Lucida Sans Unicode' lang='EN-US'>uì</span><span>窗仔門出去。家己一个人的田澤心甘的無歡喜用非常緊的速度成長。我無佇的時陣荒木這个人無知是變啥蠓，一定是收買了這个老人。泰伊茉莉卡露進前若是看著我就哭，應該著是咧講伊的困難佮情形。嘛有可能依佮荒木閣較進一步交涉過，雖然是番婦嘛感覺無面見人。伊熊熊起身將門拍開。廣場內底營火的影將番丁的醉態印出來。田澤看向</span><span style='font-family:Lucida Sans Unicode' lang='EN-US'>in</span><span>，前往荒木的宿舍。伊根本無思考到底應該按那做，完全憑伊胸口的激動，拍開門大叫一聲「荒木！」但是看無著荒木的影。田澤一邊沿宿舍、隘寮行，一邊大聲喝，「敢講荒木真正無佇咧！」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊最後總算是想起荒木彼个人佇番社，馬上著向番社的方向所走去。渡過吊橋的時陣真緊張，佇穿過穀倉的陰影時，伊熊熊予「田澤先生！」一聲叫牢。轉頭一看，泰伊茉莉卡露靠佇咧細細的橡木樹幹，看起來真鬱卒的款。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「喂，你</span><span style='font-family:Lucida Sans Unicode' lang='EN-US'>teh</span><span>創啥物，敢是咧等荒木？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「毋是！」伊的聲音充滿了生氣的感覺。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「敢毋是？阿無，荒木彼个人是佇佗位？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「去洗溫泉矣。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「溫泉，佗位的溫泉？啥物時陣去的？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「毋知影。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「妳敢是欲做荒木的太太？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「毋是。」伊的聲音親像咧</span><span style='font-family:SimSun'>掣</span><span>的款。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「隱藏嘛無路用，我</span><span style='font-family:Lucida Sans Unicode' lang='EN-US'>uì</span><span>你阿爸遐聽來的。你已經欲做荒木的</span><span style='font-family:Lucida Sans Unicode' lang='EN-US'>……</span><span>」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「憨人！」</span><span style='font-family:Lucida Sans Unicode' lang='EN-US'>uì</span><span>泰伊茉莉卡露甲伊</span><span style='font-family:Lucida Sans Unicode' lang='EN-US'>tshenn</span><span>的目睭內底，會使看著夜色閃閃，親像會發光的款。伊馬上嘛甲伊</span><span style='font-family:Lucida Sans Unicode' lang='EN-US'>tshenn</span><span>轉去，但是看著伊親像貓仔仝款的雙眼開始澹矣。悲傷的田澤予內心升起的憐憫所拍敗。趁內心的放鬆，衝動一直</span><span style='font-family:Lucida Sans Unicode' lang='EN-US'>uì</span><span>胸口真痛苦的走出來。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「好，若是欲按呢</span><span style='font-family:Lucida Sans Unicode' lang='EN-US'>……</span><span>」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤雄雄將伊拉到家己的身軀邊。伊鼻著親像獸皮的味。彼款味予伊的頭殼攏麻去矣，袂記得前後的思考佮煩惱，完全變做一个狂野暴亂的查埔人，將伊硬拖入去樹林內底。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊予田澤粗魯暴亂的變化所驚著，露出真驚惶的眼神，出於本能想欲掙脫，但是彼款本能真緊著變成激情歡喜身軀的擺動，無偌久全身無力著昏倒去矣。兩个人的身軀倒佇咧發了真密的草地頂懸，草葉仔震動的聲音猶原繼續。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>過了一時仔，田澤一个人</span><span style='font-family:Lucida Sans Unicode' lang='EN-US'>uì</span><span>樹林內底出來。伊心神不寧的穿過樹仔跤，向猶原超鬧的駐在所的方向偷看，然後真緊表現出一種看起來真驕傲的態度慢慢行過去。雖然腳步有摻一寡仔疲勞，但是伊的心閣有拄正熱情的溫度，不停對家己成為樹林內的野獸這件代誌感覺非常驕傲，著親像代誌用真緊的速度發展仝款。</span></font></p>

<p><span style='font-family:Lucida Sans Unicode' lang='EN-US'><font size='3'> </font></span></p>

<p><span style='font-family:Lucida Sans Unicode' lang='EN-US'><font size='3'> </font></span></p>

<p><font size='3'><span style='font-family:Lucida Sans Unicode' lang='EN-US'>    </span><span>著算是徛佇明仔載起耀眼的光線下，田澤嘛無感覺到後悔。超出所想的，伊用親像</span><span style='font-family:Lucida Sans Unicode' lang='EN-US'>teh</span><span>揣佮昨暗的回憶有關的彼款眼神，望著歸片的草色。一方面用慰勞的心情拭家己的手腕，另一方面點頭鼓勵伊家己，昨暗的行為毋是一時的衝動，是予隱藏佇心內的意志所引導的。伊發覺這馬家己確實需要井野來繼承伊的這款意志。</span></font></p>

<p style='text-indent:24pt'><font size='3'><span>井野抑袂到辦公室來。伊的宿舍嘛完全攏無聲音，看無人影。田澤轉到後面偷看探視伙房，看著泰伊茉莉卡露佮井野太太一直用番仔話交談。伊親像逃走款的偷偷離開，佇番社附近搜揣井野，最後看著伊跍佇咧某一个樹仔跤摻番丁談話。但是伊雄雄傳來一句，「結果親像予人佔去然後當作是家己的呢。」田澤過去只有考慮伊眼前的障礙，並且期待家己的生活一時仔野蠻起來。對按呢的伊來講，井野的話聽起來實在是予人真無爽快，所以伊無回答。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「泰伊茉莉卡露這个人四界甲人吹彈伊變做田澤先生的太太，哈哈哈</span><span style='font-family:Lucida Sans Unicode' lang='EN-US'>……</span><span>」井野認為田澤鬱卒的面看起來真好耍的款，徛起來幌伊的腹肚。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「我毋是笑詼。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「哈哈哈，你到這馬才感覺想袂通嘛無法度矣，著愛娶來做太太囉。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「抑毋著攏是荒木彼个人看起來早一步佮老頭目交涉。彼實在予我真困擾。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「好啦，伊斑泰莫著由我來交涉。我毋知影伊佮荒木講了啥物，毋過進前你</span><span style='font-family:Lucida Sans Unicode' lang='EN-US'>tshuā</span><span>轉來人頭彼件代誌著真有夠予伊斑泰莫信任你</span><span style='font-family:Lucida Sans Unicode' lang='EN-US'>……</span><span>另外一方面荒木照顧彼个雅烏伊娜給著好矣。哈哈哈</span><span style='font-family:Lucida Sans Unicode' lang='EN-US'>……</span><span>」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>但是真正足奇怪，雅烏伊娜給粗野的魅力佮對荒木的討厭佮怨恨用足緊的速度搖起來，田澤連伊嘛無想欲予荒木的想法一時仔佇胸口頂走盪。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>毋著，泰伊茉莉卡露嘛隱藏無愛輸予雅烏伊娜給的野性，叫醒彼野性是家己的責任。田澤想甲真入神。轉到宿舍了後，昏暗中有人影</span><span style='font-family:Lucida Sans Unicode' lang='EN-US'>teh</span><span>振動。泰伊茉莉卡露將伊壁頂的垃圾衫提落來。伊雙手抱滿滿的衫，看著伊轉來，對伊微微笑。伊盡量勿予眼神交會，出聲問，「你欲創啥物？」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「我變成了你的太太，所以愛提去洗。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊的單純予伊的心一直跳。真緊這个衝擊變成予伊胸口怦怦喘的物件，這著是昨暗彼个有非常無仝面貌的查某人嗎？「勿閣洗衫矣」，伊一面講，一面予手想起昨暗的彈力用力將伊拉過來。予人想起內地查某人的味</span><span style='font-family:Lucida Sans Unicode' lang='EN-US'>uì</span><span>頭前直接過來。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「啥物，塗了白粉啊？」伊閣一襬看著伊塗了粉的面皮，熊熊用手拭掉。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「是太太予我的</span><span style='font-family:Lucida Sans Unicode' lang='EN-US'>……</span><span>」伊真無膽的偷看伊的面色。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>「彼種物件甲我擲掉！」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>但是泰伊茉莉卡露無法度理解到底伊為啥物遮呢生氣。伊將憨憨徛佇遐的伊拉到面頭前，聲音愈來欲生氣。「彼款衫嘛甲我褪掉，轉去番社重新換番仔布閣再來。」</span></font></p>

<p><font size='3'><span style='font-family:Lucida Sans Unicode' lang='EN-US'>    Uì</span><span>彼一暗開始，身穿番仔衫的泰伊茉莉卡露著睏佇仝一个屋簷跤。隔日載時過來查看狀況的井野叫</span><span style='font-family:Lucida Sans Unicode' lang='EN-US'>in</span><span>家己伐木起一棟新的細厝，細厝完成了後邀請番社的逐家來參加酒席。田澤聽著了後心想，無毋著，我欲佇番社內起細厝。伊欲予泰伊茉莉卡露閣進一步恢復原來的野性，然後家己馳騁佇一種願望內，希望予彼種氣息吞沒消失。仝時，伊清楚了解到這个駐在所的生活佮方針攏愛按照一種掺家己的希望完全無仝的意志運作。所以井野的一句話對伊來講，變成了一種非常強的暗示，一直佇伊的心內響起。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>田澤</span><span style='font-family:Lucida Sans Unicode' lang='EN-US'>uì</span><span>彼工起決定欲出去砍建築的材料。泰伊茉莉卡露將伊的鉅仔佮斧頭搶走，千拜託萬拜託希望伊著愛</span><span style='font-family:Lucida Sans Unicode' lang='EN-US'>tshuā</span><span>伊去。</span><span style='font-family:Lucida Sans Unicode' lang='EN-US'>In</span><span>到距離番社東爿十外町的森林內底。田澤首先看著一欉紅檜著砍落去。頭頂的枝葉發生沙沙的聲音。「砍吧！砍倒吧！」伊感覺親像聽著按呢的聲</span><span style='font-family:Lucida Sans Unicode' lang='EN-US'>kah</span><span>伊催促。「砍倒並且奪走我用幾十年的時間所收藏的精魄吧！」伊感覺樹仔是按呢講的。伊用超出平常的興奮持續揮斧頭。泰伊茉莉卡露看著伊的模樣歸个攏講袂出話。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>彼欉樹仔親像一隻非常大的野獸振動，發出哀號欲倒去的時陣，田澤發出原始快樂的呼喊聲。伊舞動身軀，爬去倒落去的樹幹，閣一擺揮動斧頭將枝葉砍落來。後來，連伊嘛喘袂過氣。伊怦怦喘的胸口內底，熊熊想著欲予泰伊茉莉卡露代替伊去揮動斧頭。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊向泰伊茉莉卡露的方向轉過頭來，看著伊背對扁柏樹下跤跍咧，專心想某項代誌。伊爬落來樹幹偷偷行到伊的身軀邊。</span><span style='font-family:Lucida Sans Unicode' lang='EN-US'>Uì</span><span>身軀後面看去，伊</span><span style='font-family:Lucida Sans Unicode' lang='EN-US'>teh</span><span>用細細的樹枝當作箸，練習夾起手掌頂懸的小石頭送到喙邊。看了一陣以後，發現伊毋是真夾會起來，</span><span style='font-family:Lucida Sans Unicode' lang='EN-US'>tsím-má</span><span>大粒汗細粒汗。伊感覺家己實在真見笑，佇食飯的時陣嘮嘮叨叨地罵伊用手抓飯食，看來是錯誤的。追求著野蠻、閣較野蠻，我家己卻無貫徹到底。袂當予伊因為這款代誌著變無路用，伊下定決心。「喂，勿閣做彼款代誌矣！」伊佇伊頭頂大聲叫。然後予因為又閣感覺予人罵所以露出真驚眼神的伊提起斧頭。「你嘛試看覓，愛用全身的力量。」</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>泰伊茉莉卡露跳到樹幹頂懸開始揮動斧頭。伊身軀的彈性非常好，不斷隨家己的意思變換各種姿勢。田澤看著看著，心漸漸予伊吸過去。穿透過林間的日光，若親像舌頭仝款舐的，佇伊的紅色番仔衫頂留下斑點。伊看著真歡喜，感覺伊予某種勇猛動物的性命力所附身。喔，只有人類有尊貴代誌的想法是毋著的！</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>伊的身軀內底又閣湧起了勇猛動物復甦的預感。伊走到樹幹頂，將伊拉落來。番仔衫頂的鈴鐺，響甲足大聲。伊予身軀佮身軀合甲真密。兩个身軀滾入去枝葉當中，砍落來的枝葉噴出足歹鼻的樹液仔味。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>關於家己的興奮感最後墮落成慾望這項代誌，伊一點攏袂後悔。佇結束一工的採伐空課，轉去厝內的路途當中，伊將家己漸漸袂將肉體佮精神分開考慮這件代誌，當作是家己總算吸著真正野蠻的證據然後感覺真自滿。</span></font></p>

<p><font size='3'><span style='font-family:Lucida Sans Unicode' lang='EN-US'>    </span><span>路途中，田澤雄雄想欲去番社向伊的老爸報告佇番社起細厝這件代誌。伊斑泰莫聽了伊的話，握著伊的手講家己有一个好囝婿。伊將一塊掛佇梁頂的鹿仔肉切落來，吩咐泰伊莫娜去薰。佇煙薰鹿仔肉的氣味內底，老頭目對伊講族人後擺去拍獵的時陣一定會</span><span style='font-family:Lucida Sans Unicode' lang='EN-US'>tshuā</span><span>伊去。田澤想像家己佮番社男子鬥陣打獵，受著真大的感動。伊看著掛佇咧壁頂的番仔布，滿面春風的講，「到時陣我欲借彼領衫喔，我欲打扮了參恁仝款才出去。」</span></font></p>

<p style='background:none repeat scroll 0% 0% white'><font size='3'><span style='font-family:Lucida Sans Unicode;background:none repeat scroll 0% 0% white' lang='EN-US'>    </span><span>「講了好，無問題。」老爸起身，歡喜到擋袂牢，提落來壁頂的番仔衫予伊。</span></font></p>

<p style='background:none repeat scroll 0% 0% white'><font size='3'><span style='font-family:Lucida Sans Unicode;background:none repeat scroll 0% 0% white' lang='EN-US'>      </span><span>「你一定足適合。穿看覓。」綴佇咧老爸身軀後面的泰伊茉莉卡露嘛大力的唌伊，「穿看覓，穿看覓。」</span></font></p>

<p style='background:none repeat scroll 0% 0% white'><font size='3'><span style='font-family:Lucida Sans Unicode;background:none repeat scroll 0% 0% white' lang='EN-US'>      </span><span>「好！」田澤叫咧，親像去予人附身款的起身，開始親像足討厭款的將警備衫褪落來。穿了充滿番仔身軀頂臭味的圓袖仔衫，纏起丁字布，將番仔布披佇伊的肩頭頂懸。泰伊茉莉卡露續落來將予媒煙燻甲烏的鼎提過來。伊佇了解意思了後，著將額頭伸出去。伊接近彼對閃閃、會發光的目睭，足熱心的將鼎仔灰拭佇伊的額頭頂。畫煞刺青了後，伊後退一步看向伊，拍起手來感嘆，「喔，他趴斯，八來哇（真好的刺青），泰雅族人！」</span></font></p>

<p style='background:none repeat scroll 0% 0% white'><font size='3'><span style='font-family:Lucida Sans Unicode;background:none repeat scroll 0% 0% white' lang='EN-US'>   </span><span style='font-family:Lucida Sans Unicode' lang='EN-US'>     </span><span>「等一下，等一下。」老頭目提出番仔刀，用家己的將刀插佇田澤的腰頂。然後來到泰伊茉莉卡露身軀邊兩个人肩頭靠佇肩頭頂，「打扮做泰雅族人，連內地的警備員嘛變了真猛、真勇敢。」忍袂牢感動講出的伊，挺出胸來親像按那看攏袂</span><span style='font-family:Lucida Sans Unicode;background:none repeat scroll 0% 0% white' lang='EN-US'>siān</span><span>款的看著伊。</span></font></p>

<p style='background:none repeat scroll 0% 0% white'><font size='3'><span style='font-family:Lucida Sans Unicode;background:none repeat scroll 0% 0% white' lang='EN-US'>   </span><span style='font-family:Lucida Sans Unicode' lang='EN-US'>     </span><span>泰伊莫娜將幾个番仔</span><span style='font-family:Lucida Sans Unicode;background:none repeat scroll 0% 0% white' lang='EN-US'>tshuā</span><span>入來，佇門口邊指咧講，「彼是田澤先生喔，泰伊茉莉卡露的先生的彼个先生喔。」</span></font></p>

<p style='background:none repeat scroll 0% 0% white'><font size='3'><span style='font-family:Lucida Sans Unicode;background:none repeat scroll 0% 0% white' lang='EN-US'>   </span><span style='font-family:Lucida Sans Unicode' lang='EN-US'>     </span><span>番丁認出伊了後發出了讚嘆的聲音，陸陸續續拍起手來叫著「轉過頭來！」、「予阮看一下仔後面！」、「行幾步仔看覓咧！」原來去予人征服的番仔將遐呢濟的熱情壓落來，田澤受到真大的感動，所以著按照指示來行動。</span></font></p>

<p style='background:none repeat scroll 0% 0% white'><font size='3'><span style='font-family:Lucida Sans Unicode;background:none repeat scroll 0% 0% white' lang='EN-US'>   </span><span style='font-family:Lucida Sans Unicode' lang='EN-US'>     </span><span>聽著叫聲了後，有閣較濟的番仔聚集過來。</span><span style='font-family:Lucida Sans Unicode;background:none repeat scroll 0% 0% white' lang='EN-US'>In</span><span>將細厝</span><span>櫼</span><span>予滿，你推我</span><span>櫼</span><span>。佇親像野獸的氣味閣有佮野獸仝款的興奮之下，規个細厝親像是欲搖起來仝款。佇四界是壓倒性的吵鬧內底，田澤嘛反覆的跳起來，「我嘛是野蠻人，我袂輸恁喔。」真歡喜的想著家己的行動會使鼓吹</span><span style='font-family:Lucida Sans Unicode;background:none repeat scroll 0% 0% white' lang='EN-US'>in</span><span>，家己愈來愈予興奮的感覺所影響著。</span></font></p>

<p style='background:none repeat scroll 0% 0% white'><font size='3'><span style='font-family:Lucida Sans Unicode;background:none repeat scroll 0% 0% white' lang='EN-US'>   </span><span style='font-family:Lucida Sans Unicode' lang='EN-US'>     </span><span>最後，伊發出哇的一聲，揮著伊的手骨，抱起目睭頭前的番仔，親像欲將</span><span style='font-family:Lucida Sans Unicode;background:none repeat scroll 0% 0% white' lang='EN-US'>in </span><span>推出去款的將</span><span style='font-family:Lucida Sans Unicode;background:none repeat scroll 0% 0% white' lang='EN-US'>in tshuā</span><span>出去門外口。外口幾仔十个的番仔嘛發出叫聲。伊趁這个機會倒佇草地頂懸的時陣，番仔漸漸</span><span style='font-family:Lucida Sans Unicode;background:none repeat scroll 0% 0% white' lang='EN-US'>uì</span><span>遠處將伊圍起來做一道人壁。佇有一寡仔青色的夕陽之下，田澤熊熊</span><span style='font-family:Lucida Sans Unicode;background:none repeat scroll 0% 0% white' lang='EN-US'>uì</span><span>人壁內底起來，親像一隻予人關佇籠仔內的野獸，倒正爿不停的來回走動。</span></font></p>

<p><span style='font-family:Lucida Sans Unicode' lang='EN-US'><font size='3'> </font></span></p></div><div style='margin:0cm 0cm 0pt'><span><font size='3'>        </font></span></div><div style='margin:0cm 0cm 0pt'><span><font size='3'>        </font></span></div><br/></div></td></tr></tbody></table></div></div><br /><small>Updated on <abbr class="updated" title="2012-06-07T06:53:04.319Z">&#20845;&#26376; 7, 2012</abbr> by <span class="author"><span class="vcard"><a class="fn" href="mailto:koreasteak@gmail.com">&#26954;&#29275;&#20818;</a></span></span> (<a href="../history.html">Version <span class="sites:revision">9</span></a>)</small><br /></div></div></body></html>