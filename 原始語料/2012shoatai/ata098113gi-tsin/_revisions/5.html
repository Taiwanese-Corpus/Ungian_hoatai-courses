<html><head><title>ATA098113&#26954;&#27778;&#33275; (Version 5)</title></head><body><div class="hentry webpage" id="https://sites.google.com/feeds/content/site/2012shoatai/2336828847227457406"><h3><span class="entry-title">ATA098113&#26954;&#27778;&#33275;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'>
<div dir='ltr'>
<div style='TEXT-ALIGN:center;MARGIN:0cm 0cm 0pt'><font style='BACKGROUND-COLOR:#ffffff'><font color='#000000'><font face='新細明體'><font size='3'><span lang='EN-US'><span>    </span></span></font></font><font size='6' face='新細明體'><span lang='EN-US'><span>野蠻人</span></span></font></font></font></div>
<div style='MARGIN:0cm 0cm 0pt'><font style='BACKGROUND-COLOR:#ffffff' color='#000000'> </font></div>
<div style='MARGIN:0cm 0cm 0pt'><font face='新細明體'><font style='BACKGROUND-COLOR:#ffffff'><font color='#000000'><font size='3'><span lang='EN-US'><span>    </span></span><span>「講了好，無問題。」老爸起身，擋袂牢</span></font><span><font size='3'>歡喜，提落來壁上的番仔衫予伊。</font></span></font></font></font></div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'><font face='新細明體'><font style='BACKGROUND-COLOR:#ffffff'><font color='#000000'><font size='3'><span lang='EN-US'><span>    </span></span><span>「你一定足合適。穿看覓。」綴佇咧老爸身軀後面的泰伊茉莉卡露嘛大力的</span></font><span>唌</span><span><font size='3'>伊，「穿看覓，穿看覓。」</font></span></font></font></font></div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'><font size='3'><font face='新細明體'><font style='BACKGROUND-COLOR:#ffffff'><font color='#000000'><span lang='EN-US'><span>    </span></span><span>「好！」田澤叫著，親像去予人附身款的起身，開始親像足討厭款的將警備衫褪落來。穿了充滿番仔身軀頂臭味的圓袖仔衫，纏起丁字布，將番仔布披佇伊的肩頭頂懸。泰伊茉莉卡露續落來將予媒煙燻甲烏的鼎提過來。伊佇了解意思了後，著將額頭伸出去。伊接近彼對閃閃、會發光的目睭，足熱心的將鼎仔灰拭佇伊的額頭頂。畫煞刺青了後，伊後退一步看向伊，拍起手來感嘆，「喔，他趴斯，八來哇（真好的刺青），泰雅族人！」</span></font></font></font></font></div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'><font style='BACKGROUND-COLOR:#ffffff'><font color='#000000'><font size='3'><font face='新細明體'><span lang='EN-US'><span>    </span></span><span>「等一下，等一下。」老頭目提出番仔刀，用家己的將刀插佇田澤的腰頂。然後來到泰伊茉莉卡露身軀邊兩个人肩頭靠佇肩頭頂，「打扮做泰雅族人，連內地的警備員嘛變了真猛、真勇敢。」忍袂牢感動講出的伊，挺出胸來親像按那看攏袂</span></font></font><span style='FONT-FAMILY:Lucida Sans Unicode,sans-serif;COLOR:black;FONT-SIZE:11.5pt' lang='EN-US'><font face='Lucida Sans Unicode'>siān</font></span><span><font size='3'><font face='新細明體'>款的看著伊。</font></font></span></font></font></div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'><font style='BACKGROUND-COLOR:#ffffff'><font color='#000000'><font size='3'><font face='新細明體'><span lang='EN-US'><span>    </span></span><span>泰伊莫娜將幾个番仔</span></font></font><span style='FONT-FAMILY:Lucida Sans Unicode,sans-serif;COLOR:black;FONT-SIZE:11.5pt' lang='EN-US'><font face='Lucida Sans Unicode'>tshuā</font></span><span><font size='3'><font face='新細明體'>入來，佇門口邊指咧講，「彼是田澤先生喔，泰伊茉莉卡露的先生的彼个先生喔。」</font></font></span></font></font></div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'><font size='3'><font face='新細明體'><font style='BACKGROUND-COLOR:#ffffff'><font color='#000000'><span lang='EN-US'><span>    </span></span><span>番丁認出伊了後發出了讚嘆的聲音，陸陸續續拍起手來叫著「轉過頭來！」、「予阮看一下仔後面！」、「行幾步仔看覓咧！」原來去予人征服的番仔將遐呢濟的熱情壓落來，田澤受到真大的感動，所以著按照指示來行動。</span></font></font></font></font></div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'><font size='3'><font face='新細明體'><font style='BACKGROUND-COLOR:#ffffff'><font color='#000000'><span lang='EN-US'><span>    </span></span><span>聽著叫聲了後，有閣較濟的番仔聚集過來。怹將小厝<span lang='EN-US'>tsinn</span>予滿，你推我<span lang='EN-US'>tsinn</span>。佇親像野獸的氣味閣有佮野獸仝款的興奮之下，規个小厝親像是欲搖起來仝款。佇四界是壓倒性的吵鬧內底，田澤嘛反覆的跳起來，「我嘛是野蠻人，我袂輸恁喔。」真歡喜的想著家己的行動會使鼓吹怹，家己愈來愈予興奮的感覺所影響著。</span></font></font></font></font></div>
<div style='MARGIN:0cm 0cm 0pt'> </div>
<p style='MARGIN:0cm 0cm 0pt'><font style='BACKGROUND-COLOR:#ffffff'><font color='#000000'><font size='3'><font face='新細明體'><span lang='EN-US'><span>    </span></span><span>最後，伊發出哇的一聲，揮著伊的手</span><span><span>骨</span></span><span>，抱起目睭頭前的番仔，親像欲將怹 推出去款的將怹</span></font></font><span style='FONT-FAMILY:Lucida Sans Unicode,sans-serif;COLOR:black;FONT-SIZE:11.5pt' lang='EN-US'><font face='Lucida Sans Unicode'>tshuā</font></span><span><font size='3' face='新細明體'>出去門外口。外口幾仔十个的番仔嘛發出叫聲。他趁這个機會倒佇草地頂懸的時陣，番仔漸漸</font></span><span style='FONT-FAMILY:Lucida Sans Unicode,sans-serif;COLOR:black;FONT-SIZE:11.5pt' lang='EN-US'><font face='Lucida Sans Unicode'>uì</font></span><span><font size='3' face='新細明體'>遠處將伊圍起來做一道人壁。佇有一寡仔青色的夕陽之下，田澤熊熊</font></span><span style='FONT-FAMILY:Lucida Sans Unicode,sans-serif;COLOR:black;FONT-SIZE:11.5pt' lang='EN-US'><font face='Lucida Sans Unicode'>uì</font></span><span><font size='3' face='新細明體'>人壁內底起來，親像一隻予人關佇籠仔內的野獸，倒正爿不停的來回走動。</font></span></font></font></p><br/></div></td></tr></tbody></table></div></div><br /><small>Updated on <abbr class="updated" title="2012-04-19T06:09:45.879Z">&#22235;&#26376; 19, 2012</abbr> by <span class="author"><span class="vcard"><a class="fn" href="mailto:koreasteak@gmail.com">&#26954;&#29275;&#20818;</a></span></span> (<a href="../history.html">Version <span class="sites:revision">5</span></a>)</small><br /></div></div></body></html>