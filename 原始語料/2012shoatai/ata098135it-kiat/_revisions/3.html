<html><head><title>ATA098135&#40643;&#19968;&#20625; (Version 3)</title></head><body><div class="hentry webpage" id="https://sites.google.com/feeds/content/site/2012shoatai/4863179384593033507"><h3><span class="entry-title">ATA098135&#40643;&#19968;&#20625;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-align:center' align='center'><span style='font-size:20.0pt;font-family:新細明體'>老婊頭</span></p>

<p style='text-align:center' align='center'><span style='font-size:20.0pt' lang='EN-US'> </span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體'>　　「著啦；生意實在誠歹，每暗一個<span style='color:black'>查某囝仔，罕有兩人以上的人客。」阿樹嫂看伊任你按怎姑情，亦是不肯借。自按呢斷了心念，將抽完的水煙筒遞互伊，轉了話問講：「恁遐已是成了市，有兩個人客反轉拗蠻仔，阮遮的人客，攏互恁遐挽挽去，一圓落到五角，</span></span><span style='font-size:14.0pt' lang='EN-US'>á</span><span style='font-size:14.0pt;font-family:新細明體'>無人客來。</span><span style='font-size:14.0pt;font-family:新細明體;color:black'>」</span></p>

<p style='text-align:justify;text-justify:inter-ideograph;text-indent:14.0pt'><span style='font-size:14.0pt;font-family:新細明體;color:black'>　　「四姊你有許濟家伙，錢是古早賺入手，亦沒有欠食用，免賺亦沒要緊。親像阮一家口，靠遐生理食穿，生理若無，大家就愛曝乾。」</span></p>

<p style='text-align:justify;text-justify:inter-ideograph;text-indent:14.0pt'><span style='font-size:14.0pt;font-family:新細明體;color:black'>　　阿樹嫂皺著</span><span style='font-size:13.5pt;font-family:新細明體;color:black'>乾瘦的臉，咕咕，</span><span style='font-size:14.0pt;font-family:新細明體;color:black'>咳嗽一聲，拌掉黑衫頂面的土沙徛起來。</span></p>

<p style='text-align:justify;text-justify:inter-ideograph;text-indent:14.0pt'><span style='font-size:14.0pt;font-family:新細明體;color:black'>　　「閣坐啦，敢著遐緊。」</span></p>

<p style='text-align:justify;text-justify:inter-ideograph;text-indent:14.0pt'><span style='font-size:14.0pt;font-family:新細明體;color:black'>　　「無早</span><span style='font-size:14.0pt' lang='EN-US'>á</span><span style='font-size:14.0pt;font-family:新細明體'>，我著愛炊飯。</span><span style='font-size:14.0pt;font-family:新細明體;color:black'>」</span></p>

<p style='text-align:justify;text-justify:inter-ideograph;text-indent:14.0pt'><span style='font-size:14.0pt;font-family:新細明體;color:black'>　　阿樹嫂講完，閣拌掉衫頂面的土沙，</span><span style='font-size:14.0pt;font-family:新細明體;color:black;background:#e1d3bc'>佮</span><span style='font-size:14.0pt;font-family:新細明體;color:black'>伊講一聲「來去坐」。才慢慢行出門去。鹽草橄仔治伸長頷頸，看伊已彎過稻荷神社的牆角，像彌勒佛的身軀才勼入門楣內，嘴邊微露著冷笑，無感覺繞繞唸。</span></p>

<p style='text-align:justify;text-justify:inter-ideograph;text-indent:14.0pt'><span style='font-size:14.0pt;font-family:新細明體;color:black'>　　「人親朋，錢性命。結拜是結拜，錢是錢。你亦毋是毋知影，我遮自古早一錢也毋肯借互人？」</span></p>

<p style='text-align:justify;text-justify:inter-ideograph;text-indent:14.0pt'><span style='font-size:14.0pt;font-family:新細明體;color:black'>　　昨昏風誠大，沿淡水河的駁岸牆邊，幾叢無真大的枝尾，齊勻</span><span style='font-size:13.5pt;font-family:新細明體;color:black'>懼懼顫，悉悉率率的發響。風是</span><span style='font-size:14.0pt;font-family:新細明體;color:black'>歇陣的吹來的，每陣風一吹來，就捲起濛濛的黃塵砂石，打甲路上的人轉過面。</span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black'>　　伊像無感覺按呢，毋管風吹甲</span><span style='font-size:13.5pt;font-family:新細明體;color:black'>偌呢</span><span style='font-size:14.0pt;font-family:新細明體;color:black'>大，猶原翹著幼屑屑的金蓮，盤在腿股頭，坐佇早前的門首的椅仔，亦不絕的卜卜發著細細的火星吸著水薰。「番仔酒矸已經佇路仔等人客了，伊貓貓仔看著過路人</span><span style='font-size:14.0pt;font-family:新細明體;color:black;background:#e1d3bc'>佮</span><span style='font-size:14.0pt;font-family:新細明體' lang='EN-US'><img width='31' src='javascript:void(0);' height='30'/></span><span style='font-size:14.0pt;font-family:新細明體'>借嘴。</span><span style='font-size:14.0pt;font-family:新細明體;color:black'>」</span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black'>　　這幾天來的天氣，確實有淡泊仔變卦，雄雄起風熊熊落雨，雄雄烏陰雄雄起霧，閣誠悶熱。聽老大人講，這是做風颱的預兆。</span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black'>　　時候已經得欲黃昏了。</span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black'>　　淡水河的彼岸，日頭得欲沉落去的</span><span style='font-size:14.0pt;font-family:新細明體;color:black;background:#e1d3bc'>佮觀音山連接的西山內底，毋知是啥物時陣，吐出了佮濃桃共款的紅霞，向著水色的天頂</span><span style='font-size:14.0pt;font-family:新細明體;color:black'>掖散。看起來親像春末的草山，落滿規土腳的桃花葉仔。</span></p>

<p style='text-align:justify;text-justify:inter-ideograph'><span style='font-size:14.0pt;color:black' lang='EN-US'> </span></p>

<p style='text-align:justify;text-justify:inter-ideograph;text-indent:14.0pt'><span style='font-size:14.0pt' lang='EN-US'> </span></p></div></td></tr></tbody></table></div></div><br /><small>Updated on <abbr class="updated" title="2012-04-26T02:07:14.301Z">&#22235;&#26376; 26, 2012</abbr> by <span class="author"><span class="vcard"><a class="fn" href="mailto:tttaaa83@gmail.com">&#40643;&#19968;&#20625;</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>