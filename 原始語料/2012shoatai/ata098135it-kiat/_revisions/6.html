<html><head><title>ATA098135&#40643;&#19968;&#20625; (Version 6)</title></head><body><div class="hentry webpage" id="https://sites.google.com/feeds/content/site/2012shoatai/4863179384593033507"><h3><span class="entry-title">ATA098135&#40643;&#19968;&#20625;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-align:center' align='center'><span>老婊頭</span></p>

<p style='text-align:center' align='center'><span style='font-size:20.0pt' lang='EN-US'> </span></p>

<p style='text-align:justify;text-justify:inter-ideograph'>　　「著啦；生<font color='#ff00ff'>意</font>實在誠<font color='#ff00ff'>歹</font>，每暗一<font color='#ff00ff'>個</font><span style='color:black'>查某</span><font color='#ff00ff'>囝</font><span style='color:black'>仔，</span><font color='#0000ff'>罕有</font><span style='color:black'>兩人以上的人客。」阿樹嫂看伊</span><font color='#0000ff'>任你</font><span style='color:black'>按怎姑情，亦是</span><font color='#ff00ff'>不</font><span style='color:black'>肯借。自按呢斷了心念，將</span><font color='#ff00ff'>抽</font><span style='color:black'>完的水煙筒</span><font color='#ff00ff'>遞互</font><span style='color:black'>伊，</span><font color='#0000ff'>轉了</font><span style='color:black'>話問講：「恁遐已是</span><font color='#0000ff'>成了</font><span style='color:black'>市，有兩</span><font color='#ff00ff'>個</font><span style='color:black'>人客</span><font color='#0000ff'>反轉拗蠻仔</font><span style='color:black'>，阮遮的人客，攏</span><font color='#ff00ff'>互</font><span style='color:black'>恁遐挽挽去，一圓落到五角，</span><span style='font-size:14.0pt' lang='EN-US'>á</span>無人客來。」</p>

<p style='text-align:justify;text-justify:inter-ideograph;text-indent:14.0pt'>　　「四姊你有<font color='#ff00ff'>許</font>濟家伙，錢是古早<font color='#ff00ff'>賺</font>入手，亦<font color='#ff00ff'>沒有</font>欠食用，免<font color='#ff00ff'>賺</font>亦<span style='background-color:rgb(255,255,255)'><font color='#ff00ff'>沒</font></span>要緊。親像阮一家口，靠遐生理食穿，生理若無，<font color='#ff00ff'>大家</font>就愛曝乾。」</p>

<p style='text-align:justify;text-justify:inter-ideograph;text-indent:14.0pt'>　　阿樹嫂<font color='#0000ff'>皺著</font><font color='#ff00ff'>乾瘦</font>的<font color='#ff00ff'>臉</font>，咕咕，咳嗽一聲，<font color='#0000ff'>拌掉</font><font color='#ff00ff'>黑</font>衫頂面的<font color='#ff00ff'>土</font>沙徛起來。</p>

<p style='text-align:justify;text-justify:inter-ideograph;text-indent:14.0pt'><span>　　「閣坐啦，敢著遐緊。」</span></p>

<p style='text-align:justify;text-justify:inter-ideograph;text-indent:14.0pt'><span>　　「無早</span><span style='font-size:14.0pt' lang='EN-US'>á</span><span>，我著愛炊飯。</span><span>」</span></p>

<p style='text-align:justify;text-justify:inter-ideograph;text-indent:14.0pt'><span>　　阿樹嫂講完，閣拌掉衫頂面的土沙，</span><span>佮</span><span>伊講一聲「來去坐」。才慢慢行出門去。鹽草橄仔治伸長頷頸，看伊已彎過稻荷神社的牆角，像彌勒佛的身軀才勼入門楣內，嘴邊微露著冷笑，無感覺繞繞唸。</span></p>

<p style='text-align:justify;text-justify:inter-ideograph;text-indent:14.0pt'><span>　　「人親朋，錢性命。結拜是結拜，錢是錢。你亦毋是毋知影，我遮自古早一錢也毋肯借互人？」</span></p>

<p style='text-align:justify;text-justify:inter-ideograph;text-indent:14.0pt'><span>　　昨昏風誠大，沿淡水河的駁岸牆邊，幾叢無真大的枝尾，齊勻</span><span>懼懼顫，悉悉率率的發響。風是</span><span>歇陣的吹來的，每陣風一吹來，就捲起濛濛的黃塵砂石，打甲路上的人轉過面。</span></p>

<p style='text-align:justify;text-justify:inter-ideograph'><span>　　伊像無感覺按呢，毋管風吹甲</span><span>偌呢</span><span>大，猶原翹著幼屑屑的金蓮，盤在腿股頭，坐佇早前的門首的椅仔，亦不絕的卜卜發著細細的火星吸著水薰。「番仔酒矸已經佇路仔等人客了，伊貓貓仔看著過路人</span><span>佮</span><span lang='EN-US'><img width='31' src='javascript:void(0);' height='30'/></span><span>借嘴。</span><span>」</span></p>

<p style='text-align:justify;text-justify:inter-ideograph'><span>　　這幾天來的天氣，確實有淡泊仔變卦，雄雄起風熊熊落雨，雄雄烏陰雄雄起霧，閣誠悶熱。聽老大人講，這是做風颱的預兆。</span></p>

<p style='text-align:justify;text-justify:inter-ideograph'><span>　　時候已經得欲黃昏了。</span></p>

<p style='text-align:justify;text-justify:inter-ideograph'><span>　　淡水河的彼岸，日頭得欲沉落去的</span><span>佮觀音山連接的西山內底，毋知是啥物時陣，吐出了佮濃桃共款的紅霞，向著水色的天頂</span><span>掖散。看起來親像春末的草山，落滿規土腳的桃花葉仔。</span></p>

<p style='text-align:justify;text-justify:inter-ideograph'><span style='font-size:14.0pt;color:black' lang='EN-US'> </span></p>

<p style='text-align:justify;text-justify:inter-ideograph'><span style='font-size:14.0pt'> </span><span style='font-size:14.0pt;font-family:新細明體'>行人雄雄越來越濟，島田髷的日本婊仔、女工、長衫的蕃仔酒矸。浴衫佮洋服的查埔，</span><span style='font-size:13.5pt;font-family:新細明體;color:black'>絞群絞黨，雜嘈的向水門落去。伊無意識的順著別的人舉頭一看，原來毋知是啥物時陣南方的山頭，出現了一條弓形的五彩彩虹，非常的美麗。</span></p>

<p style='text-align:justify;text-justify:inter-ideograph'><span style='font-size:13.5pt;font-family:新細明體;color:black'>　　</span></p>

<p style='text-align:justify;text-justify:inter-ideograph'><span style='font-size:13.5pt;font-family:新細明體;color:black'>　　「阿月，飯熟未？」</span></p>

<p style='text-align:justify;text-justify:inter-ideograph'><span style='font-size:13.5pt;font-family:新細明體;color:black'>　　</span></p>

<p style='text-align:justify;text-justify:inter-ideograph'><span style='font-size:13.5pt;font-family:新細明體;color:black'>　　伊親像無啥物感動共款，共肥軟的面斡過來，向內底喊，一睏仔攏無回應。伊自按呢用細小的纏足徛起來，</span><span style='font-size:14.0pt;font-family:新細明體;color:black;background:#e1d3bc'>偝了規身軀的濃桃仔色的光彩，親像當年的風采閣</span><span style='font-size:13.5pt;font-family:新細明體;color:black'>佇咧共款，誠妖嬌的走向灶腳去。</span></p>

<p style='text-align:justify;text-justify:inter-ideograph'><span style='font-size:13.5pt;color:black' lang='EN-US'> </span></p>

<p style='text-align:justify;text-justify:inter-ideograph'><span style='font-size:13.5pt;font-family:新細明體;color:black'>　　「遮嬈查某，一定是閣欲轉來食飯，恁亦無早仔，緊食，我才通共佛祖點蠟燭。」</span></p>

<p style='text-align:justify;text-justify:inter-ideograph'><span style='font-size:13.5pt;color:black' lang='EN-US'> </span></p>

<p style='text-align:justify;text-justify:inter-ideograph'><span style='font-size:13.5pt;font-family:新細明體;color:black'>　　伊規世人干單有一胎的瓊珠，今仔日踅甲遮暗亦無轉來。桌頂飯菜攏好仔，伊等甲有一點仔受氣，氣撲撲的食完飯，對遐徛咧門口的新婦仔講。</span></p>

<p style='text-align:justify;text-justify:inter-ideograph'><span style='font-size:13.5pt;font-family:新細明體;color:black'>　　</span></p>

<p style='text-align:justify;text-justify:inter-ideograph'><span style='font-size:13.5pt;font-family:新細明體;color:black'>　　雖然是熱天，但是四周圍攏已經暗摸摸了。伊換一個座位，坐佇咧</span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;font-family:新細明體;color:black'>戶碇腳的椅仔頂，共款恬恬仔吸著水薰。帶著沙塵的風雖然已經停仔，無過毋知啥物時陣已經落了濛濛仔雨仔。按呢看來，明仔暗ｋ寺的放水燈，驚是會放未成。平常時，日頭一落，遮巷仔路附近的日本茶店仔，雖然不比進前的鬧熱，亦是共款充滿著花客甲到河岸歇睏的人。今仔日毋但歇睏的人無看著，連花客亦蘢蘢，巷仔路路口拍薰的檄場，亦無聽著碰碰的銃聲，靜清清的只有彼間酒館裡底的留聲機，伊伊啞啞的唱著哀傷的流行曲。</span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;color:black' lang='EN-US'> </span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;color:black' lang='EN-US'>  </span><span style='font-size:13.5pt;font-family:新細明體;color:black'>「今仔日又閣是了本，哼！」</span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;color:black' lang='EN-US'> </span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;font-family:新細明體;color:black'>　　伊看著雨滴落佇簾簷頭前的石頭頂咧發光，不覺肥軟的面上閣結了目頭，佇嘴內底</span><span style='font-size:14.0pt;color:black' lang='EN-US'><a href='javascript:void(0);'><span style='font-family:新細明體;color:black' lang='EN-US'>踅踅唸</span></a></span><span style='font-family:新細明體'>。</span><span style='font-size:14.0pt;font-family:新細明體'>伊看著桌頂收好勢仔，才慢慢行</span><span style='font-size:13.5pt;font-family:新細明體;color:black'>近桌邊，佇觀音佛像頭前點著蠟燭，閣點著三叢香，徛起來，恭敬的拜了閣拜，唸了幾句聽無的話，堵欲插對香爐裡底的時陣，後壁響著皮鞋的聲音。</span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;font-family:新細明體;color:black'>　　「阿娘，你食飽未？」</span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;color:black' lang='EN-US'> </span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;font-family:新細明體;color:black'>　　伊一看是瓊珠閣翻頭轉來，今仔日的瓊珠，穿的是米黃色短衫的洋裝，閣戴著帽子。</span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;color:black' lang='EN-US'> </span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;font-family:新細明體;color:black'>　　「你遮臭破媌，閣對叨位去？」</span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;color:black' lang='EN-US'> </span></p>

<p style='text-align:justify;text-justify:inter-ideograph;text-indent:13.5pt'><span style='font-size:13.5pt;font-family:新細明體;color:black'>　　伊雖然</span><span style='font-size:14.0pt;font-family:新細明體;color:black'>出</span><span style='font-size:14.0pt;font-family:新細明體;color:black;background:#e1d3bc'>喙閣罵，毋閣面上一點仔閣無受氣的款。</span></p>

<p style='text-align:justify;text-justify:inter-ideograph;text-indent:49.0pt'><span style='font-size:14.0pt;font-family:新細明體;color:black;background:#e1d3bc'>「阿娘，你食看，新款的」</span></p>

<p style='text-align:justify;text-justify:inter-ideograph;text-indent:49.0pt'><span style='font-size:14.0pt;font-family:新細明體;color:black;background:#e1d3bc'>「我無愛！」</span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black;background:#e1d3bc'>　　　瓊珠毋管答應毋答應，共皮包仔內底提出來的巧克力糖仔窒入去伊的喙內底。</span></p>

<p style='text-align:justify;text-justify:inter-ideograph'><span style='font-size:14.0pt;font-family:Charis SIL;color:black;background:#e1d3bc' lang='EN-US'> </span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black;background:#e1d3bc'>　　「我</span><span style='font-size:11.5pt;font-family:新細明體;color:black;background:#e1d3bc'>拄才</span><span style='font-size:13.5pt;font-family:新細明體;color:black'>佇西元看著一款誠好看的綢仔，一尺一圓兩角，我想欲做一領長衫，提十</span><span style='font-size:11.5pt;font-family:新細明體;color:black;background:#e1d3bc'>箍予我好無？</span><span style='font-size:14.0pt;font-family:新細明體;color:black;background:#e1d3bc'>」</span></p>

<p style='text-align:justify;text-justify:inter-ideograph'><span style='font-size:14.0pt;font-family:Charis SIL;color:black;background:#e1d3bc' lang='EN-US'> </span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black;background:#e1d3bc'>　　「你一日通天攏是啥物洋裝啦、啥物長衫啦、皮鞋啦，我提錢無夠你開，今仔日無錢。」</span></p>

<p style='text-align:justify;text-justify:inter-ideograph'><span style='font-size:14.0pt;font-family:Charis SIL;color:black;background:#e1d3bc' lang='EN-US'> </span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black;background:#e1d3bc'>　　「阿娘，彼塊實在誠好看，遮一領做完我就無欲閣做仔，好無，阿娘？」</span></p>

<p style='text-align:justify;text-justify:inter-ideograph'><span style='font-size:14.0pt;font-family:Charis SIL;color:black;background:#e1d3bc' lang='EN-US'> </span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black;background:#e1d3bc'>　　「無錢，講無錢就無錢。」</span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black;background:#e1d3bc'>　　伊假做受氣，隨在伊搖。</span></p>

<p style='text-align:justify;text-justify:inter-ideograph'><span style='font-size:14.0pt;font-family:Charis SIL;color:black;background:#e1d3bc' lang='EN-US'> </span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black;background:#e1d3bc'>　　瓊珠看無望了，</span><span style='font-size:14.0pt;font-family:新細明體;color:black'>氣撲撲的對後廳行去。</span></p>

<p style='text-align:justify;text-justify:inter-ideograph'><span style='font-size:14.0pt;color:black' lang='EN-US'> </span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black'>　　「阿月仔，你遮十</span><span style='font-size:11.5pt;font-family:新細明體;color:black;background:#e1d3bc'>箍提予伊。</span><span style='font-size:14.0pt;font-family:新細明體;color:black'>」</span></p>

<p style='text-align:justify;text-justify:inter-ideograph'><span style='font-size:14.0pt;color:black' lang='EN-US'> </span></p>

<p style='text-align:justify;text-justify:inter-ideograph'><span style='font-size:14.0pt;font-family:新細明體;color:black'>　　伊對</span><span style='font-size:13.5pt;font-family:新細明體;color:black'>橐袋仔提出大錢予阿月仔。</span></p>

<p style='text-align:justify;text-justify:inter-ideograph'><span style='font-size:13.5pt;color:black' lang='EN-US'> </span></p>

<p style='text-align:justify;text-justify:inter-ideograph'><span style='font-size:13.5pt;font-family:新細明體;color:black'>　　看錢若命的伊，對遮的查某囝亦無法，見擺伊的要求，一開始雖然拒絕，但是最後亦無法度忍受伊的吵鬧，亦就軟化仔。今仔日亦是按呢收煞。</span></p>

<p style='text-align:justify;text-justify:inter-ideograph'><span style='font-size:13.5pt;color:black' lang='EN-US'> </span></p>

<p style='text-align:justify;text-justify:inter-ideograph;text-indent:14.0pt'><span style='font-size:14.0pt' lang='EN-US'><span style='color:black;font-family:新細明體;font-size:13.5pt'>　　面向淡水河，予日本茶店仔包圍的遮一角，原本是有誠燦爛的歷史的巷仔，但遮是予遐的相俗相下流的滿足的。</span> </span></p></div></td></tr></tbody></table></div></div><br /><small>Updated on <abbr class="updated" title="2012-05-01T16:49:44.799Z">&#20116;&#26376; 1, 2012</abbr> by <span class="author"><span class="vcard"><a class="fn" href="mailto:tttaaa83@gmail.com">&#40643;&#19968;&#20625;</a></span></span> (<a href="../history.html">Version <span class="sites:revision">6</span></a>)</small><br /></div></div></body></html>