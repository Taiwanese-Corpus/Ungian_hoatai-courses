<html><head><title>ATA098118&#29579;&#24494;&#24904; (Version 10)</title></head><body><div class="hentry webpage" id="https://sites.google.com/feeds/content/site/2012shoatai/7830684035498124326"><h3><span class="entry-title">ATA098118&#29579;&#24494;&#24904;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'>
<div dir='ltr'>
<div>
<p style='MARGIN:0cm 0cm 0pt'><span>萍踪小記</span><span style='FONT-FAMILY:Arial;COLOR:black;FONT-SIZE:11.5pt' lang='EN-US'>-</span><span>一个小小的記錄</span></p>
<p style='MARGIN:0cm 0cm 0pt'>淑眉夯一塊椅仔坐踮床頭。等待林--ê共棉被<font color='#ff0000'><font face='Arial'>蓋</font></font>好了後，才恬恬仔開<font color='#ff0000'>喙</font>：「喂！老爺。」</p>
<p style='MARGIN:0cm 0cm 0pt'><span>看著林--ê</span><span style='FONT-FAMILY:Arial;COLOR:black;FONT-SIZE:11.5pt' lang='EN-US'> kiat</span><span>恬恬無欲插伊，伊煞共手囥佇棉被懸頂，共林--ê搖搖咧。</span></p>
<p style='MARGIN:0cm 0cm 0pt'>「老爺，我有一件代誌欲拜<font color='#ff0000'>託</font>你。」</p>
<p style='MARGIN:0cm 0cm 0pt'><span>「有代誌欲拜<font color='#ff0000'>託</font>我？」</span></p><span>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「是。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>看著伊微微仔笑，便共手囥佇棉被外口，目睭擘</span><span style='FONT-FAMILY:Arial' lang='EN-US'>á</span><span style='FONT-FAMILY:新細明體'>足大蕊的，金金共看，查某的著順勢倚佇查埔的身軀頂。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「到底是啥物代誌？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「我自真久以前著想欲共你講這件代誌，毋過講出來你敢袂怪我？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「你毋講我哪會知？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>看起來無啥耐心啊，想欲斡過頭去睏。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>淑眉兇狂的共搝牢咧，「討厭啦！你看你，根本著無欲聽我講話嘛！」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「毋是叫你講？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>閣夯頭共看，淑眉才閣笑啊，共椅仔搬較近咧，佇林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>的耳孔邊，細聲的講：「你予我去領養一个囡仔，好無？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>聽著紲隨共面斡過去，哈唏了，隨用棉被共頭蓋牢咧。然後干焦足煩的款，故意鼾仔足大聲的，淑眉看著，目屎煞流落來，感覺家己實在真悲哀。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「好，無欲插我著準拄煞。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>伊共頭埋咧棉被內底，雙手一直共短頭毛搝佮無成款，漸漸仔哭出聲。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>淑眉的頭殼內親像走馬燈仝款一直走過去，想起伊佮林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>之間干焦戲齣仝款的生活。伊這个翁婿因為定定出入咖啡廳、旅社，拄著伊了後著對伊膏膏纏，哀求伊嫁予做細姨。但是才無外久的時間，林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>著對伊感覺真厭</span><span style='FONT-FAMILY:Arial' lang='EN-US'>siān</span><span style='FONT-FAMILY:新細明體'>，無耐心無愛插伊。想到這真正是滿腹火，毋過閣較濟的煞是寂寞。過去遐的山盟海誓又閣走對佗去啊？捌講過欲登記予伊的財產，到今伊已經過門兩年煞毋捌聽林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>閣再提起。現在，伊當然嘛知影這一切攏伊已經變做夢啊。是毋是按呢著予伊來放捒；閣轉去老所在趁皮肉錢？兩年從家己無提著半仙，著入來</span><span style='font-family:Lucida Sans Unicode' lang='EN-US'>in</span><span style='FONT-FAMILY:新細明體'>兜，做一个無身份嘛無地位的細姨，看來以後嘛免想欲對</span><span style='font-family:Lucida Sans Unicode' lang='EN-US'>in</span><span style='FONT-FAMILY:新細明體'>兜提著任何好處。毋過按呢伊哪會甘願？哪會甘願？代誌攏伊已經發展到這種地步，伊才無願意閣做癮頭的。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>伊共跤頭趺攬咧，吐了一大氣。伊看著林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>彼張因為予日頭照著煞微微仔發光的面。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「喂，你起來聽我講好無？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「我</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>真正想欲一个囡仔。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「想欲愛著生啊！」林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>共目睭擘開：「敢毋是？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「毋過</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「毋過啥物？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「討厭。明明知影人</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>唉啊，無愛佮你講啊啦。」淑眉歹勢的共喙掩起來笑。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「你敢會是袂凍生？」林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>竟然笑出聲。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「你莫講彼種話啦。人咧佮你講正經的，你到底欲予我領養一个囡仔無？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>煞恬恬，大力的鑢喙齒，過一睏仔才大聲講：「你講這是啥物話？咱毋是有三个囡仔嘛？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「毋過彼毋是我的囡仔。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「我的囡仔毋著是你的？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「你哪會共我囥佇心肝頂？我只是一个細姨，</span><span style='FONT-FAMILY:Arial' lang='EN-US'>in</span><span style='FONT-FAMILY:新細明體'>攏看我足袂順眼的。猶閣有彼个老查某</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>」淑眉攏共林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>的大某叫做老查某。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>恬恬仔行出去，意思是講這件代誌以後才閣參詳。淑眉倚佇眠床頭，若看徛佇陽臺的林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>若恬恬咧想，抑是有一工林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>比伊早死，若按呢伊應該愛去倚靠誰？</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「我知影你無想欲收養別人的囡仔，毋過你佇的時陣，人攏無共我看在眼內，萬一有一工你無佇咧啊，猶毋知</span><span style='FONT-FAMILY:Arial' lang='EN-US'>in</span><span style='FONT-FAMILY:新細明體'>會按怎對待我？我無依無倚，閣袂使做工課，敢講真正愛我去做乞食？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>伊欲講出來，欲予林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>聽予詳細。毋過講到遮煞講袂出來啊，喙唇咬啊欲流血啊，咬面掩咧哭。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>結果嘛是仝款。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>逐擺來過眠，無論是睏抑是睏醒時，攏無啥改變。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>到最後攏講伊干焦是老太太咧，一直咧踅踅念。伊才知影翁婿佮伊根本著是兩个世界的人。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>去店咧以後，淑眉幔一領膨紗衫行到花園，花園是日本式的，行過發了真茂的榕樹、松樹蔭，行去石橋頂，恬恬的看池仔的風景，這本來應該是一大享受才對。紅牡丹開啊滿園攏是，一陣風吹來，共薔攏吹落土跤。雖然眼前真媠，毋過淑眉猶是感覺孤單干焦海湧仝款一直向伊拍過來。伊想起家己細漢的時陣佇庄腳過的苦日子，想起做藝旦、女侍的時陣，干焦地獄仝款的悲慘，閣想著這馬的無可奈何，面對遐爾媠的風景，伊更加感覺悲傷。捌著過梅毒的雙跤煞軟佮拖袂振動。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>忽然，伊感覺老查某著佇這棟洋樓的某一个窗仔口掠伊金金看，想起老查某惡毒的眼神著予伊驚甲起雞母皮。為著掩崁家己的不安，伊愈行愈慢，慢慢仔行。按呢著算是家己贏。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>無佇厝的時陣，伊佮大某之間緊張的氣氛愈來愈明顯。而且大某猶有兩个年歲分別是二十佮十七的查埔囝，佇咧兩爿的抗爭之下，真明顯是大某較占贏面。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「恁看！彼个袂見笑的查某咧數想咱兜的財產，恁若無較頂真咧，以後免驚無乞食通做！」大某用淑眉聽的著的聲共後生警告。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「你，哪會講這種話。」淑眉干焦希望求得伊的原諒的款。「我嘛是厝內的人矣，敢毋是？我干焦希望會使佮恁逐家好好仔鬥陣</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>老查某愈看伊袂順眼，伊著愈下定決心欲對林</span><span style='FONT-FAMILY:Arial' lang='EN-US'>--</span><span style='FONT-FAMILY:新細明體'>ê遐提著好處。欲靠喙佮人理論，家己絕對毋是伊的對手。伊袂無講道理，嘛袂講出違背良心的話，歹代誌更加做袂出來。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>淑眉流著目屎行出花園，伊掠著一枝樹枝，目屎嘛一直流落來。桂花的芳味充滿了空氣，薔予風吹佮離離落落。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>自從淑眉佮林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>做伙生活了後著漸漸失去活力。伊無閣拜託林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>予伊領養囡仔。伊的目睭失去了以前的光彩。著算講伊規暗攏徛佇窗仔前，戇戇的想代誌，林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>嘛袂加講一句話。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>攏恬恬仔睏，恬恬仔起床。著算佮伊相對目，嘛是微微仔笑，淑眉仝款嘛是微微仔笑，兩人一句話攏無講。到底為啥物會變成按呢，伊家己嘛想袂透。毋過，後來猶是伊先開喙。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「其實，莫收養囡仔嘛好。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「想通矣？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「我只是無想欲愛矣。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「毋是死心？因為明明知影我袂答應</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>」林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>故意共創治。淑眉佇林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>耳孔邊，細聲講：「毋是，我想猶是家己生的較好。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「欲家己生？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「著啊！我想我會當生一个真媠、真古錐的囡仔。因為我有夢著。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>自出世以來，淑眉頭一擺去婦產科檢查，這遍伊是真認真。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「醫生講毋免剖腹，只要蹛三禮拜的病院，著會使飼囡仔矣。毋過醫生講我子宮的位有淡薄仔偏去。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「按呢講，你欲蹛病院？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「當然囉，敢講你無想欲囡仔？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>笑矣。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>淑眉蹛了三禮拜的病院轉來了後，規个人真歡喜。對林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>的愛嘛干焦愈來愈甜蜜。看著林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>，想著家己嘛會使生囝，著歡喜到擋袂牢。但是首先伊的精神愛保持較平靜咧，聽講按呢有身的機會會較大。伊想起醫生的吩咐，透早起來愛先去花園行行咧。輕鬆的散步。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>這時陣伊用彼雙含笑的目睭欣賞眼前的紅花，想起無偌久進前，家己佇花園內傷心流目屎的情形，煞笑出來矣。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「我會使生囡仔矣！」伊歡喜到喝出聲來。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>伊已經是一个欲做阿母的人矣，而且著算面對大某，伊嘛毋驚矣。若是感覺老查某的眼神攏一直咧看伊的腹肚，伊心內著感覺非常的得意。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>伊真想欲對老查某講：這擺若是我生了一个後生，我嘛會使佮恁分財產，嘛毋免煩惱以後會去做乞食矣。所以伊佇大某的面頭前，攏共腹肚挺起來行路，故意欲予老查某看了真怨妒。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>著按呢過了半年，著連林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>嘛認為淑眉是真正有身。毋過看伊的腹肚並無啥物無仝，只是日時的時陣看起來確實有淡薄仔像大腹肚的人。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「敢欲生矣？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>有一工暗時林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>共問。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「我毋知影。」淑眉寂寞的笑容予林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>無想欲閣繼續問落去，毋過猶是忍袂牢：「閣愛等偌久？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「我真正毋知影</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「我看是毋是有問題？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「死無良心的，你是刁工欲共我笑是毋？凊彩你，你按怎想我才無愛管你。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>毋過，淑眉的腹肚攏無大起來，看起來佮平常時仝款。著按呢寒天過去，春天來矣，淑眉徛佇二樓的窗仔口，由在風共伊的頭毛吹佮</span><span style='FONT-FAMILY:新細明體'>亂操操，伊只是愣愣的看風景。猶是咧數玻璃窗仔頂懸有偌濟狗蟻。伊明朗的笑容變成哀傷面容。干焦佇大某的面前，猶原會共腹肚挺起來，日時伊盡量避開</span><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>，莫佮伊相抵。這時</span><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>著會用疑問的眼神金金共看。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>自從伊當做有身開始，嘛已經過了欲半年矣，一樓窗仔口開了真媠的紅色菊花嘛已經蔫去。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>可能是因為有疑點，嘛有可能是不安抑是好奇心的關係，二樓走廊暗青色的窗仔布攏搝佮真絚，內底干焦有鬼仔仝款。外口的日頭照佇紅毛土壁佮樹葉頂懸，看起來金閃閃。淑眉手扞著窗仔，真食力的行路。</span><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>佇後壁共喝聲。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「喂，你是按怎啦？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>兩个人行入房間了後，隨共房間門關起來。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「哪會看起來遮無氣力？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「我感覺胸口真翕。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「哪會按呢？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「我嘛毋知。著是胸口真翕，真想欲吐。」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「想欲吐？」林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>偷偷仔笑。淑眉看著，嘛干焦真勉強的動一下仔喙角，連鞭想欲行去外口，無想欲閣看著伊。誰知影林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>煞假做真體貼的款，共伊的手搝牢咧。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「已經偌大矣？」</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>伊真驚惶的共林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>彼雙欲摸伊的腹肚的手拍開。面色變仔青恂恂。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>頭先猶感覺真奇怪，哪會這个動作會予伊驚佮按呢？等到伊對淑眉的腹肚遐搝出一塊拗了真整齊的布了後，伊的心情嘛變了真沉重。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「淑眉徛佇窗仔口恬恬仔看予日頭曝了真四序的花園。」忽然，光熠熠的花園煞消失佇大雨內底。</span></font></font></p>
<p style='MARGIN:0cm 0cm 0pt'><font size='3'><font color='#000000'><span style='FONT-FAMILY:新細明體'>「淑眉，你敢真正遮想欲生囡仔？」</span></font></font></p>
<p style='MARGIN:0cm 0cm 0pt'><span style='FONT-FAMILY:新細明體'><font size='3' color='#000000'>淑眉斡過身，額頭拄佇冷冷的壁，哭出來矣。</font></span></p>
</span></div></div></td></tr></tbody></table></div></div><br /><small>Updated on <abbr class="updated" title="2012-05-12T14:06:20.335Z">&#20116;&#26376; 12, 2012</abbr> by <span class="author"><span class="vcard"><a class="fn" href="mailto:dark240127@gmail.com">orange Wang</a></span></span> (<a href="../history.html">Version <span class="sites:revision">10</span></a>)</small><br /></div></div></body></html>