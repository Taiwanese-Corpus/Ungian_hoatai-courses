<html><head><title>ATA098118&#29579;&#24494;&#24904; (Version 11)</title></head><body><div class="hentry webpage" id="https://sites.google.com/feeds/content/site/2012shoatai/7830684035498124326"><h3><span class="entry-title">ATA098118&#29579;&#24494;&#24904;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'>
<div dir='ltr'>
<div>
<p style='MARGIN:0cm 0cm 0pt'><font size='3'><span>萍踪小記</span><span style='FONT-FAMILY:Arial;COLOR:black' lang='EN-US'>-</span><span>一个小小的記錄</span></font></p>
<p style='MARGIN:0cm 0cm 0pt'><font size='3'>淑眉夯一塊椅仔坐踮床頭。等待林--ê共棉被<font color='#ff0000'><font face='Arial'>蓋</font></font>好了後，才恬恬仔開<font color='#ff0000'>喙</font>：「喂！老爺。」</font></p>
<p style='MARGIN:0cm 0cm 0pt'><font size='3'><span>看著林--ê</span><span style='FONT-FAMILY:Arial;COLOR:black' lang='EN-US'> kiat</span><span>恬恬無欲插伊，伊煞共手囥佇棉被懸頂，共林--ê搖搖咧。</span></font></p>
<p style='MARGIN:0cm 0cm 0pt'><font size='3'>「老爺，我有一件代誌欲拜<font color='#ff0000'>託</font>你。」</font></p>
<p style='MARGIN:0cm 0cm 0pt'><span><font size='3'>「有代誌欲拜<font color='#ff0000'>託</font>我？」</font></span></p><span><span><font color='#000000'>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「是。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>看著伊微微仔笑，便共手囥佇棉被外口，目睭擘</span><span style='FONT-FAMILY:Arial' lang='EN-US'>á</span><span style='FONT-FAMILY:新細明體'>足大蕊的，金金共看，查某的著順勢倚佇查埔的身軀頂。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「到底是啥物代誌？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我自真久以前著想欲共你講這件代誌，毋過講出來你敢袂怪我？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「你毋講我哪會知？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>看起來無啥耐心啊，想欲斡過頭去睏。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>淑眉兇狂的共搝牢咧，「討厭啦！你看你，根本著無欲聽我講話嘛！」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「毋是叫你講？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>閣夯頭共看，淑眉才閣笑啊，共椅仔搬較近咧，佇林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>的耳孔邊，細聲的講：「你予我去領養一个囡仔，好無？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>聽著紲隨共面斡過去，哈唏了，隨用棉被共頭蓋牢咧。然後干焦足煩的款，故意鼾仔足大聲的，淑眉看著，目屎煞流落來，感覺家己實在真悲哀。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「好，無欲插我著準拄煞。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>伊共頭埋咧棉被內底，雙手一直共短頭毛搝佮無成款，漸漸仔哭出聲。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>淑眉的頭殼內親像走馬燈仝款一直走過去，想起伊佮林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>之間干焦戲齣仝款的生活。伊這个翁婿因為定定出入咖啡廳、旅社，拄著伊了後著對伊膏膏纏，哀求伊嫁予做細姨。但是才無外久的時間，林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>著對伊感覺真厭</span><span style='FONT-FAMILY:Arial' lang='EN-US'>siān</span><span style='FONT-FAMILY:新細明體'>，無耐心無愛插伊。想到這真正是滿腹火，毋過閣較濟的煞是寂寞。過去遐的山盟海誓又閣走對佗去啊？捌講過欲登記予伊的財產，到今伊已經過門兩年煞毋捌聽林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>閣再提起。現在，伊當然嘛知影這一切攏伊已經變做夢啊。是毋是按呢著予伊來放捒；閣轉去老所在趁皮肉錢？兩年從家己無提著半仙，著入來</span><span style='font-family:Lucida Sans Unicode' lang='EN-US'>in</span><span style='FONT-FAMILY:新細明體'>兜，做一个無身份嘛無地位的細姨，看來以後嘛免想欲對</span><span style='font-family:Lucida Sans Unicode' lang='EN-US'>in</span><span style='FONT-FAMILY:新細明體'>兜提著任何好處。毋過按呢伊哪會甘願？哪會甘願？代誌攏伊已經發展到這種地步，伊才無願意閣做癮頭的。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>伊共跤頭趺攬咧，吐了一大氣。伊看著林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>彼張因為予日頭照著煞微微仔發光的面。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「喂，你起來聽我講好無？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>真正想欲一个囡仔。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「想欲愛著生啊！」林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>共目睭擘開：「敢毋是？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「毋過</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「毋過啥物？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「討厭。明明知影人</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>唉啊，無愛佮你講啊啦。」淑眉歹勢的共喙掩起來笑。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「你敢會是袂凍生？」林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>竟然笑出聲。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「你莫講彼種話啦。人咧佮你講正經的，你到底欲予我領養一个囡仔無？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>煞恬恬，大力的鑢喙齒，過一睏仔才大聲講：「你講這是啥物話？咱毋是有三个囡仔嘛？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「毋過彼毋是我的囡仔。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我的囡仔毋著是你的？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「你哪會共我囥佇心肝頂？我只是一个細姨，</span><span style='FONT-FAMILY:Arial' lang='EN-US'>in</span><span style='FONT-FAMILY:新細明體'>攏看我足袂順眼的。猶閣有彼个老查某</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>」淑眉攏共林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>的大某叫做老查某。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>恬恬仔行出去，意思是講這件代誌以後才閣參詳。淑眉倚佇眠床頭，若看徛佇陽臺的林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>若恬恬咧想，抑是有一工林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>比伊早死，若按呢伊應該愛去倚靠誰？</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我知影你無想欲收養別人的囡仔，毋過你佇的時陣，人攏無共我看在眼內，萬一有一工你無佇咧啊，猶毋知</span><span style='FONT-FAMILY:Arial' lang='EN-US'>in</span><span style='FONT-FAMILY:新細明體'>會按怎對待我？我無依無倚，閣袂使做工課，敢講真正愛我去做乞食？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>伊欲講出來，欲予林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>聽予詳細。毋過講到遮煞講袂出來啊，喙唇咬啊欲流血啊，咬面掩咧哭。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>結果嘛是仝款。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>逐擺來過眠，無論是睏抑是睏醒時，攏無啥改變。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>到最後攏講伊干焦是老太太咧，一直咧踅踅念。伊才知影翁婿佮伊根本著是兩个世界的人。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>去店咧以後，淑眉幔一領膨紗衫行到花園，花園是日本式的，行過發了真茂的榕樹、松樹蔭，行去石橋頂，恬恬的看池仔的風景，這本來應該是一大享受才對。紅牡丹開啊滿園攏是，一陣風吹來，共薔攏吹落土跤。雖然眼前真媠，毋過淑眉猶是感覺孤單干焦海湧仝款一直向伊拍過來。伊想起家己細漢的時陣佇庄腳過的苦日子，想起做藝旦、女侍的時陣，干焦地獄仝款的悲慘，閣想著這馬的無可奈何，面對遐爾媠的風景，伊更加感覺悲傷。捌著過梅毒的雙跤煞軟佮拖袂振動。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>忽然，伊感覺老查某著佇這棟洋樓的某一个窗仔口掠伊金金看，想起老查某惡毒的眼神著予伊驚甲起雞母皮。為著掩崁家己的不安，伊愈行愈慢，慢慢仔行。按呢著算是家己贏。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>無佇厝的時陣，伊佮大某之間緊張的氣氛愈來愈明顯。而且大某猶有兩个年歲分別是二十佮十七的查埔囝，佇咧兩爿的抗爭之下，真明顯是大某較占贏面。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「恁看！彼个袂見笑的查某咧數想咱兜的財產，恁若無較頂真咧，以後免驚無乞食通做！」大某用淑眉聽的著的聲共後生警告。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「你，哪會講這種話。」淑眉干焦希望求得伊的原諒的款。「我嘛是厝內的人矣，敢毋是？我干焦希望會使佮恁逐家好好仔鬥陣</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>老查某愈看伊袂順眼，伊著愈下定決心欲對林</span><span style='FONT-FAMILY:Arial' lang='EN-US'>--</span><span style='FONT-FAMILY:新細明體'>ê遐提著好處。欲靠喙佮人理論，家己絕對毋是伊的對手。伊袂無講道理，嘛袂講出違背良心的話，歹代誌更加做袂出來。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>淑眉流著目屎行出花園，伊掠著一枝樹枝，目屎嘛一直流落來。桂花的芳味充滿了空氣，薔予風吹佮離離落落。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>自從淑眉佮林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>做伙生活了後著漸漸失去活力。伊無閣拜託林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>予伊領養囡仔。伊的目睭失去了以前的光彩。著算講伊規暗攏徛佇窗仔前，戇戇的想代誌，林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>嘛袂加講一句話。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>攏恬恬仔睏，恬恬仔起床。著算佮伊相對目，嘛是微微仔笑，淑眉仝款嘛是微微仔笑，兩人一句話攏無講。到底為啥物會變成按呢，伊家己嘛想袂透。毋過，後來猶是伊先開喙。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「其實，莫收養囡仔嘛好。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「想通矣？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我只是無想欲愛矣。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「毋是死心？因為明明知影我袂答應</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>」林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>故意共創治。淑眉佇林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>耳孔邊，細聲講：「毋是，我想猶是家己生的較好。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「欲家己生？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「著啊！我想我會當生一个真媠、真古錐的囡仔。因為我有夢著。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>自出世以來，淑眉頭一擺去婦產科檢查，這遍伊是真認真。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「醫生講毋免剖腹，只要蹛三禮拜的病院，著會使飼囡仔矣。毋過醫生講我子宮的位有淡薄仔偏去。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「按呢講，你欲蹛病院？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「當然囉，敢講你無想欲囡仔？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>笑矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>淑眉蹛了三禮拜的病院轉來了後，規个人真歡喜。對林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>的愛嘛干焦愈來愈甜蜜。看著林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>，想著家己嘛會使生囝，著歡喜到擋袂牢。但是首先伊的精神愛保持較平靜咧，聽講按呢有身的機會會較大。伊想起醫生的吩咐，透早起來愛先去花園行行咧。輕鬆的散步。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>這時陣伊用彼雙含笑的目睭欣賞眼前的紅花，想起無偌久進前，家己佇花園內傷心流目屎的情形，煞笑出來矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我會使生囡仔矣！」伊歡喜到喝出聲來。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>伊已經是一个欲做阿母的人矣，而且著算面對大某，伊嘛毋驚矣。若是感覺老查某的眼神攏一直咧看伊的腹肚，伊心內著感覺非常的得意。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>伊真想欲對老查某講：這擺若是我生了一个後生，我嘛會使佮恁分財產，嘛毋免煩惱以後會去做乞食矣。所以伊佇大某的面頭前，攏共腹肚挺起來行路，故意欲予老查某看了真怨妒。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>著按呢過了半年，著連林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>嘛認為淑眉是真正有身。毋過看伊的腹肚並無啥物無仝，只是日時的時陣看起來確實有淡薄仔像大腹肚的人。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「敢欲生矣？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>有一工暗時林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>共問。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我毋知影。」淑眉寂寞的笑容予林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>無想欲閣繼續問落去，毋過猶是忍袂牢：「閣愛等偌久？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我真正毋知影</span><span style='FONT-FAMILY:Arial' lang='EN-US'>……</span><span style='FONT-FAMILY:新細明體'>」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我看是毋是有問題？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「死無良心的，你是刁工欲共我笑是毋？凊彩你，你按怎想我才無愛管你。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>毋過，淑眉的腹肚攏無大起來，看起來佮平常時仝款。著按呢寒天過去，春天來矣，淑眉徛佇二樓的窗仔口，由在風共伊的頭毛吹佮</span><span style='FONT-FAMILY:新細明體'>亂操操，伊只是愣愣的看風景。猶是咧數玻璃窗仔頂懸有偌濟狗蟻。伊明朗的笑容變成哀傷面容。干焦佇大某的面前，猶原會共腹肚挺起來，日時伊盡量避開</span><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>，莫佮伊相抵。這時</span><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>著會用疑問的眼神金金共看。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>自從伊當做有身開始，嘛已經過了欲半年矣，一樓窗仔口開了真媠的紅色菊花嘛已經蔫去。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>可能是因為有疑點，嘛有可能是不安抑是好奇心的關係，二樓走廊暗青色的窗仔布攏搝佮真絚，內底干焦有鬼仔仝款。外口的日頭照佇紅毛土壁佮樹葉頂懸，看起來金閃閃。淑眉手扞著窗仔，真食力的行路。</span><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>佇後壁共喝聲。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「喂，你是按怎啦？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>兩个人行入房間了後，隨共房間門關起來。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「哪會看起來遮無氣力？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我感覺胸口真翕。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「哪會按呢？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我嘛毋知。著是胸口真翕，真想欲吐。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「想欲吐？」林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>偷偷仔笑。淑眉看著，嘛干焦真勉強的動一下仔喙角，連鞭想欲行去外口，無想欲閣看著伊。誰知影林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>煞假做真體貼的款，共伊的手搝牢咧。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「已經偌大矣？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>伊真驚惶的共林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>彼雙欲摸伊的腹肚的手拍開。面色變仔青恂恂。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>頭先猶感覺真奇怪，哪會這个動作會予伊驚佮按呢？等到伊對淑眉的腹肚遐搝出一塊拗了真整齊的布了後，伊的心情嘛變了真沉重。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「淑眉徛佇窗仔口恬恬仔看予日頭曝了真四序的花園。」忽然，光熠熠的花園煞消失佇大雨內底。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「淑眉，你敢真正遮想欲生囡仔？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>淑眉斡過身，額頭拄佇冷冷的壁，哭出來矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>田園內一大片青翠的粟仔，予風吹佮搖來搖去。濛濛仔雨共規片地攏蓋牢牢。園中的榕仔葉雨雨水硩佮沉落去。為啥物攏是這種憂悶的日子？淑眉共面貼佇二樓的玻璃窗，愣愣的徛佇遐。白霧慢慢仔共伊的心肝頭蓋佮絚絚絚。雨愈落愈大，</span><span style='FONT-FAMILY:Arial' lang='EN-US'>ting-ting-tong-tong</span><span style='FONT-FAMILY:新細明體'>敲佇咧窗仔頂。淑眉共額頭拄佇窗仔頂，閣忍袂牢悲傷。一日除了佮林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>講幾句話以外，伊連一个會使講心內話的人攏無。連食物件攏食袂出伊的味。伊的心情愈來愈</span><span style='FONT-FAMILY:Arial' lang='EN-US'>b</span><span style='FONT-FAMILY:新細明體'>á</span><span style='FONT-FAMILY:Arial' lang='EN-US'>i</span><span style='FONT-FAMILY:新細明體'>，干焦會使靠罵下跤手人來吐幾口仔怨氣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>佇咧新聞報導中央山脈落雪，雪累積到四尺厚的彼工，淑眉終於破病矣。醫生診斷是心臟衰弱引起歇底斯里的症頭，開了藥仔了後著轉去矣。干焦林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>徛佇咧眠床邊恬恬仔共照顧。了後伊蹛佇庄腳的阿母聽著消息隨趕來，</span><span style='FONT-FAMILY:Arial' lang='EN-US'>in</span><span style='FONT-FAMILY:新細明體'>母仔囝算起來嘛已經三年無見面矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「阿母！」看著阿母的面，淑眉又閣欲哭出來矣，更加忍袂牢的怪林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>平常時無愛予阿母來看伊。蹛佇庄腳的老太太看著查某囝蹛佇遮爾仔大間而且美麗的厝，人攏驚佮楞去矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「阿母！看起來我猶是無應該結婚遮著。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「戇囡仔，哪會講這種話？你這馬毋是過了真幸福？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「阿母，毋著，你講毋著矣。我猶是留佇彼間細間厝，規工啉酒跳舞遮較快樂。然後一世人攏佇遐，死去著準拄煞。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>伊愈講愈哭，伊為著眼前的生活悲哀，更加為著伊嫁入來林家了後的生活感覺傷心。老母親看著伊按呢煞愣去矣。蹛佇遮爾仔大間的厝，查某囝到底是佇咧煩惱啥？伊實在無法度理解。淑眉看著伊按呢，隨共棉被搝掉，干焦起痟的大聲喝：「為啥物干焦我？為啥物別的查某攏會使生囡仔，干焦我袂使？阿母，為啥物？共我講為啥物啊？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>老母親驚惶的替伊拭掉目屎。淑眉嘛鬧佮忝矣，連鞭著睏去矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>老母親來遮蹛了兩工著轉去矣，淑眉一邊流目屎一邊送阿母離開。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>當春天欲結束的時，伊的心情總算變佮較開朗矣。伊感覺無需要想遮濟，順其自然著好。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>這是落著濛濛仔雨的暗暝。彼工伊夢著家己佇花園散步，雄雄伊感覺腹肚真疼，干焦欲生矣。伊緊走轉去，大聲喝：我欲生矣！我欲生囡仔矣！伊倒佇眠床頂，煞昏昏去。了後伊閣一直叫一直喝。等到醒過來，煞發現身軀邊竟然連無看著產婆，伊坐起來想欲看紅嬰仔，這一看煞愣去。哪有啥物紅嬰仔，眼前干焦有一个看起來真恐怖長頭毛的尪仔，向伊跳過去。伊驚一趒，拍開門走出去。……這个時陣伊醒過來矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「好。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>伊吐了一大氣，感覺較輕鬆矣，但是已經出了規身軀汗。倒佇眠床頂反來反去，伊聽著隔壁下跤手人阿珠的房間傳出查埔人的聲。這時伊的目睭擘了真大蕊，連頭拄仔夢著的夢攏袂記得矣，嘛睏袂去矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>走廊的電火足暗的，伊拖著無力的身軀行出來，倚佇壁邊才勉強的徛咧。雨水</span><span style='FONT-FAMILY:Arial' lang='EN-US'>ting-ting-tong-tong</span><span style='FONT-FAMILY:新細明體'>敲佇玻璃窗仔頂。就按呢毋知過了偌久，雞仔嘛咧叫矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我感覺足驚的。」是查某人的聲。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「每一个人一開始攏是按呢的。」查埔的講。真正是林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>佮阿珠。淑眉文文仔笑，恬恬仔繼續聽落去。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「毋過，我感覺按呢對不起太太。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「無要緊啦，只要你答應，我閣會使收你做第三房的。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「毋過……」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>過了一睏仔，傳出查某人咧哭的聲。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我若是有身欲按怎？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「囡仔生落來，我會予伊分著財產的。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「若按呢我咧？是毋是著按呢共我放咧毋管矣？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「講這啥物話！」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「毋過我有這種感覺。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「袂有這種代誌。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>淑眉行轉去房間。雨愈落愈大。伊啥物攏無想欲想矣，只是倒佇眠床頂，連鞭著睏去矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>阿珠的身體一工一工的發生變化，到了熱人的時陣，更加定定看著伊徛咧喘氣。抑是楞楞仔看林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>托拐仔出門的背影，佇頭殼內想彼無可能的眠夢。淑眉無放棄的繼續監視阿珠的腹肚，一心想欲知影伊到底敢有有身。伊想欲對阿珠的腹肚的狀況來了解到底是家己有問題抑是林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>的身體出問題。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「按怎？阿珠。敢有想欲食酸的物件？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我……我毋知。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「嘻、嘻。我攏知啦。你閣咧歹勢啥？腹肚敢有皺痕矣？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>阿珠的面連鞭著紅矣。淑眉同情的笑矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「你啊，猶閣是一个姑娘仔。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>這馬看起來真好，毋過四、五年前捌著過真嚴重的性病，所以你若是無有身，嘛毋是你的毋著。毋過你愛知影做細姨的若是無家己的囡仔，是真可憐的。」淑眉閣想欲加講一句：著像我仝款。伊的面色連鞭著暗落來矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>淑眉由阿珠的腹肚證明了一件代誌：伊袂當有身絕對毋是伊的毋著，是林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>的身體出問題。伊相信家己一定會當生囡仔，逐擺伊若是看著林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>的面著會按呢想。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>著佇這个時陣發生了一件代誌。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>一个佇大陸某某大學讀冊的孫仔歇熱的時轉來，借蹛佇林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>的厝，有一暗，淑眉趁逐家攏睏去的時，偷偷仔走入去這个孫仔的房間，伊用做過趁食查某的經驗，連鞭著了解這个無經驗的少年仔的心理……伊只是想欲利用這个孫仔，而且伊嘛真正無法度避免查某人的誘惑。當然林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>絕對袂知影這件代誌。對淑眉冷淡的態度嘛無特別注意。結果逐家攏毋知影。後來這件代誌猶是等到淑眉死去了後，這个孫仔才感懷的講出來。這時，林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>恬恬仔看孫仔的面，嘛感覺真艱苦。著按呢又閣過了一年，淑眉又閣要求林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>予伊收養囡仔，後來大概發現無希望，才虔誠的逐工去佛堂、廟寺燒香、拜拜。到了這个地步，大概除了神明以外，無人會使幫助伊矣。現實的方法攏失敗，毋過伊猶原相信家己的腹肚一定猶有希望。春天過去，秋天來矣，伊對原先的燒香、拜拜變成去廟寺提草根佮香烌，煮了，講欲避邪，共用墨汁寫的符仔燒摻做伙食。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「你做這種戇代誌，小心會共身體舞歹去。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「你講這啥物話？神明會保護我。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「哼，你看！這當中真正有神明咧！」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「你</span><span style='FONT-FAMILY:Arial' lang='EN-US'>m</span><span style='FONT-FAMILY:新細明體'>à</span><span style='FONT-FAMILY:Arial' lang='EN-US'>i</span><span style='FONT-FAMILY:新細明體'>管我，反正我是一个歹命的查某。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「哪會講這種話？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「反正你嘛無希望我飼囡仔，著無？我已經擋袂牢矣。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>看伊斡過頭哭，嘛笑袂啥出來。嘛煩惱伊毋知敢會想囡仔想到起痟？</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>果然，佇咧年尾的時，淑眉的腹肚真正有變化。伊頭一个反應著是有身矣。但是家己無經驗，去問厝邊的老太太，才發現有淡薄仔奇怪。老太太共伊講如果有身的話，腹肚大起來以前會有一寡症頭，毋過淑眉煞一直搖頭。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「喂，我想是有身矣，毋過干焦有淡薄仔奇怪。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>一暗，淑眉歡喜的共林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>講。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「敢是家己袂放心？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「詳細的情形我嘛無啥清楚，毋過，神明講絕對是有身無毋著。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我看猶是是看醫生較好。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>醫生診斷的結果，確定毋是有身，是得著胃癌。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>講：你看啦，攏是烏白食草根佮香烌的結果。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>伊馬上辦蹛院、治療，第三工透早進行破腹手術。了後著睏了兩禮拜，因為身體本來著無好，結果手術的狀況惡化，伊先特別吩咐絕對愛保持安靜，若無會有性命危險。雖然林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>真小心的共伊照顧，毋過只要一看著林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>，淑眉著會親像起痟仝款，佇眠床頂反來反去，大聲喝咻。鬧了面色著會變佮青恂恂，規身軀發凊汗，皮皮掣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「淑眉，你愛聽醫生的話，好好靜養，按呢病才會較緊好。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「我哪會甘願著按呢死去？我哪會甘願著按呢死去？我猶無生囡仔咧。啊，我欲變成乞食婆矣，到這馬猶無生囡仔。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>伊一直搝家己的頭毛，一直哭閣鬧，林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>看著這種情形，干焦會使無奈的笑。最後干焦會使聽伊的要求，請人去庄腳</span><span style='FONT-FAMILY:Arial' lang='EN-US'>tshu</span><span style='FONT-FAMILY:新細明體'>ā</span><span style='FONT-FAMILY:Arial' lang='EN-US'> in</span><span style='FONT-FAMILY:新細明體'>阿母來。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>這種情形維持一禮拜。林</span><span style='FONT-FAMILY:Arial' lang='EN-US'>--ê</span><span style='FONT-FAMILY:新細明體'>著按呢莫名其妙的失蹤矣。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>庄腳的阿母來看伊是五工以後的代誌。伊講田園的代誌實在傷無閒矣。淑眉看著頭毛已經反白的阿母滿面煩惱，伊的心真疼，趕緊共面斡過去看病院的窗仔。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>窗外是一片青翠。穿白衫的醫生當咧佮護士練球。楓仔葉予風吹佮踅箍輾，落佇</span><span style='FONT-FAMILY:Arial' lang='EN-US'>in</span><span style='FONT-FAMILY:新細明體'>的中間。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「阿母！」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>老母親哭佮規面攏目屎，倚去頭前共查某囝的面貼佮絚絚絚。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「阿母，我是毋是欲死矣？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「淑眉，毋通講這種話。」老母親聽著更加的艱苦。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「毋過，阿母，我干焦連喘氣的氣力攏無矣。而且……」淑眉想欲用手共阿母纜予牢，毋過煞無氣力矣。伊哭矣。「我最近一直夢著家己已經死矣。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「你是想傷濟啦！小姐，你看淑眉是毋是看起來氣色真好，真健康的款？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>聰明的護士發現老母親的心情，馬上用輕鬆的口氣對淑眉講：</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「著啊，醫生毋是講手術真順利。閣過一禮拜著會使出院矣？」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>「淑眉，你有聽著無？你是媽媽唯一的查某囝！我一定會請醫生共你醫予好。」</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>老母親用攏是皺痕的手共目屎拭掉，當伊看著因為哭佮傷忝煞睏去的查某囝，伊蒼白的面色，嘛擋袂牢的哭出來。想著查某囝這半世人</span><span style='FONT-FAMILY:新細明體;COLOR:black'>坎坎坷坷，攏毋捌過過一工好日子。伊十四歲著去做藝旦，變成查埔人的</span><span style='font-family:Lucida Sans Unicode;COLOR:black' lang='EN-US'>tshit-thô</span><span style='FONT-FAMILY:新細明體;COLOR:black'>物仔，後來又閣改做服務生，按透早無閒到暗時，共身體攏舞歹去矣，</span><span style='FONT-FAMILY:新細明體'>查某囝想著別的查某囡仔攏會使快快樂樂的做新娘仔，伊心肝頭一定真傷心。而且查某囝袂使食嘛袂曉去</span><span style='FONT-FAMILY:Arial' lang='EN-US'>tshit-thô</span><span style='FONT-FAMILY:新細明體'>，干焦一个人忍受寂寞，盡心的有孝家己。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體'>著佇第二工的下昏，病院的電火照明房間的每一个所在的時，淑眉忽然起了變化。伊痛苦的一直呻，共牙槽共佮真絚，一直喝腹肚、腹肚，欲疼死矣。然後醫生來矣，講是</span><span style='FONT-FAMILY:新細明體;COLOR:black'>併發症腹膜炎。著佇賣豆腐的搖鈴仔聲佇病院的壁頂挵出聲音，空氣冷吱吱，病院員工、病人拚命做體操的音樂佇咧空中傳播的透早，淑眉的面照著對窗仔透入來的日頭，頭毛亂操操恬靜的過往矣。護士看著這種情形，含著目屎偷偷仔行出去矣。留老母親一个人守佇眠床邊悲傷的流目屎，伊輕輕仔摸</span><span style='FONT-FAMILY:新細明體'>查某囝黃去的面，想著伊孤單的一生，欲死進前無人替伊流目屎，予放佇病院孤單的結束伊的性命……老母親共查某囝攬牢牢，哇—哭出聲來。</span></font></p>
<p style='MARGIN:0cm 0cm 0pt'><font size='3'><span style='FONT-FAMILY:新細明體;COLOR:black'>聽到遮，我徛起來。拄搬來的庄腳老太太哪講嘛哪用衫仔尾拭目屎。我想起這个查某孤單的生、寂寞的死，猶閣有做有錢人</span><span style='font-family:Lucida Sans Unicode;COLOR:black' lang='EN-US'>in</span><span style='FONT-FAMILY:新細明體;COLOR:black'>兜的細姨的悲哀、辛酸，嘛替伊流下同情的目屎。行到門口，拄仔好看著兩隻燕仔飛出簾簷跤，自由自在的飛佇天頂。</span></font></p>
<p style='MARGIN:0cm 0cm 0pt'><span lang='EN-US'><font size='3' face='Times New Roman'> </font></span></p>
</font></span> </span></div></div></td></tr></tbody></table></div></div><br /><small>Updated on <abbr class="updated" title="2012-05-20T03:14:29.485Z">&#20116;&#26376; 20, 2012</abbr> by <span class="author"><span class="vcard"><a class="fn" href="mailto:dark240127@gmail.com">orange Wang</a></span></span> (<a href="../history.html">Version <span class="sites:revision">11</span></a>)</small><br /></div></div></body></html>