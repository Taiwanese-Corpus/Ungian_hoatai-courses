<html><head><title>ATA098112&#32645;&#29740;&#26827; (Version 10)</title></head><body><div class="hentry webpage" id="https://sites.google.com/feeds/content/site/2012shoatai/1043608801139078105"><h3><span class="entry-title">ATA098112&#32645;&#29740;&#26827;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p style='text-align:center'><b><font size='6'>過年</font></b></p><p><br/></p><p>　　<font size='3'>一年當中傷歹過</font><font size='3' color='#ff0000'>个</font><font size='3'>日子，著欲來</font><font size='3' color='#ff0000'>阿</font><font size='3'>，規條路</font><font size='3' color='#ff0000'>个</font><font size='3'>生理人，逐家攏是面憂面結。收錢的，逐工無閒</font><font size='3' color='#ff0000'>熾炒</font><font size='3'>，猶原挾一本破數簿；顧店的，看著生理愈來愈稀微，只好失志</font><font size='3' color='#ff0000'>个</font><font size='3'>閒仙仙。但是袂使無扞數，頂手</font><font size='3' color='#ff0000'>个</font><font size='3'>催討，閣是一擺強過一擺，這攏予頭家nih-nih看，想欲借錢，民間銀行已經佇頂月日予人</font><font size='3' color='#0000ff'>徙無錢</font><font size='3' color='#ff0000'>阿</font><font size='3'>，銀行信組，閣是主張毋通放債，所以規工落來，店著接續倒店</font><font size='3' color='#ff0000'>阿</font><font size='3'>。北門口三四間，三角窗一兩間，閣有……差不多全部</font><font size='3' color='#ff0000'>个</font><font size='3'>店，攏親像囥佇風湧中幌韆鞦，雖然無倒店，也毌是無代無誌</font><font size='3' color='#ff0000'>阿</font><font size='3'>。</font></p><p><font size='3'>　　一般做小生理的，賣零星物件的，也趁佇別人鬥鬧熱，因為in一定愛賺食好過年，好去炊甜粿，好過歡喜的日子。囝孫的新衫，猶是佇年頭著吵欲愛阿，現此時難免欲做一軀。猶閣，紅包嘛是袂使得少的，所以in嘛著袂當梢聲，認真喝咻，燒肉圓啊！茯苓糕啊！塗豆糖啊！豆乾啊！青菜啊！……厝邊隔壁，攏走佇咧叫矣！</font></p><p><font size='3'>　　猶有，感謝予阮咱食粗菜便 的大人先生，也無閒起來矣，這當然是in的慈悲，因為這期的租金，總是慢交，
in 分送予人骨力的宣傳單，
in 開演予逐家買國貨的電影，唉！遮有啥物路用？有錢的毋免按呢，無錢的又閣佗位會當趁錢咧？若準有的款，
in老早著減省矣！</font></p><p><font size='3'>　　閣有，遐的孽潲囡仔，佮食家己的人，囡仔當然嘛是亂來的，毋知人情世事。佮食家己的？卻是袂見笑，現出消瘦个面，現出伊的腌臢身軀，黑白踅，佮人鬥鬧熱，一的是一的，親像仝一的模型鑄出來的，仝款是哀爸叫母，一寡笑容攏毋，今年哪會遮爾歹過，總算是因為ｉｎ遮爾凶神惡煞，所以天下才會毋太平！</font></p><p><font size='3'>　　年關做是悲慘的年關，鬧熱卻是仝款鬧熱，枵飽吵、相挨相khueh，有抑是毋生理，那作者就毋知矣！</font></p><p><font size='3'>　　過年就欲到矣，好額人早著咧炊甜粿、刣雞鴨、做新衫、貼春聯……毋閒欲悾顛起來阿。猶有遐的送禮的，大籃仔貯椪柑，小籃仔貯煙腸，東家送，西家答，嘛毋閒親像有公事仝款，真正欲過年矣！</font></p><div><font size='3'><br/></font></div><div><div><font size='3'>　　「阿爸！我的新衫咧，做好猶未？」</font></div><div><font size='3'>　　「猶未，緊走啦！」</font></div><div><font size='3'>　　「過兩工就是過年矣，阿爸！別人兜毋是攏咧炊甜粿矣，阮哪會猶未開始炊？」</font></div><div><font size='3'>　　「緊走啦！」</font></div><div><font size='3'><br/></font></div><div><font size='3'>　　老母佮家後出去替別人洗衫矣。阿發為著過年真煩惱，坐佇遐愣神，伊的五歲查某囝阿寶，偏偏過來佮伊膏膏纏，遮予伊愈來愈傷心。</font></div><div><font size='3'>　　「唉！新衫、甜粿，佗位有閒錢矣！」阿發憂結結，睜大目睭，睨伊戇戇徛佇遐的查某囝，開始喃來喃去。</font></div><div><font size='3'><br/></font></div><div><font size='3'>　　伊憂頭結面，毋知欲按怎才會使度過過年，伊佇兩個月前就失業矣，當然是受彼產業合理化的關係，厝內著靠老母佮家後小數的錢過日子。但是這馬過年矣，洗衫遮一屑仔的錢是毋路用的，因為遐的錢，連平時生活的所費攏無夠矣，那有可能過年著夠矣？著想欲當作無過年這款物件，矣！囡仔閣嘻嘻嘩嘩，啥物新衫矣！啥物甜粿矣！欲按怎才好？</font></div><div><font size='3'><br/></font></div><div><font size='3'>　　「店內的數，應該袂來催吧？」伊雄雄想著遮，數雖然無濟，攏總二十箍錢，已經無辦法應付矣！伊感覺除了走路，實在是沒別項計策！但是這馬佗位會使覕？</font><font size='3'>　　<br/></font><font size='3'>　　</font><font size='3'>「萬一夥計來矣欲按怎？」阿發操煩著。</font></div><div><font size='3'>　　「提錢猶未？」阿發凊彩問。</font></div><div><font size='3'>　　「無。」某強強欲哭矣，伊早起也未吃物件，就去洗衫，又閣去佮頭家愛工錢，所以伊的身體愈來來虛弱。</font></div><div><font size='3'><br/></font></div><div><font size='3'>　　「阿母！」阿寶看著老母轉來，就去倚佇伊身邊，但細粒的目睭，開始流目屎矣！因為伊怨嘆伊老爸，但是毋人注意著。</font></div><div><font size='3'>　　「按怎才好？」</font></div><div><font size='3'>　　「In講過一工閣去。」</font></div><div><font size='3'>　　「過一工無著害矣？」</font></div><div><font size='3'>　　「那無有啥物好辦法，反正甜粿是炊袂赴矣，明仔載提著工錢，買一寡青菜、豬肉，就會使過年矣。」某只好按呢講。</font></div><div><font size='3'><br/></font></div><div><font size='3'>　　「恁囝阿寶，吵欲愛呢！」</font></div><div><font size='3'>　　「就等阿母轉來看覓，無定著伊提著工錢。」某撫撫阿寶的頭，安搭伊一下。</font></div><div><font size='3'>　　「彼是無用的，一箍會使創啥？」</font></div><div><font size='3'>　　「矣……」<br/><br/>　　「我嘛出去看覓，借一、二箍來用嘛好」<br/>　　劈劈、剝剝，厝邊隔壁攏開始放炮矣！因為今仔日，已經是年尾矣。每一間的楹仔，攏貼滿紅絳絳的春聯，啥物花開富貴，竹報平安，啥物福祿壽三星拱照……無一句毋是寫好話，正廳的神桌頂，嘛攏有囥三牲、五牲，燒金紙的燒金紙，放大炮的放大炮，逐家攏佇咧祭祀祖先。少寡有面子的家庭，桌仔頭前，猶閣咧圍一條十花五色的刺花桌裙，神像頭前，猶閣是囥一二盆清芳的水仙，婦人人佇灶跤，嘛開始燒大火，大碗小碗的煮甲就無閒，準備暗時欲好好吃一頓。尤其是囡仔人，已經歡喜咧欲跳舞，in一看著甜粿開始切矣，著搶欲食，吵吵鬧鬧，閣去外口揣in的好朋友去開甜粿評比會，街市、厝內，偌鬧熱矣！<br/><br/>　　但是，阿發一家伙仔，楹仔頂懸嘛有貼春聯矣，這閣是伊老母罔度買來的，開伊三个銅錢。毋過，厝內嘛無啥物動靜，破舊的神桌頂，除了舊年囥的一个神主、一个香爐、一葩電火、三个破去的茶甌，猶原是啥物攏無。灶跤咧，猶是冷鼎仔冷灶頭，嘛無看著魚肉，而且in昨昏拍算的青菜，也無看著一葉仔，實在是誠冷清。<br/><br/>　　暗時，風愈剾愈冷，雨又閣落袂停，親像象徵今年的歹景氣。分明卻是一個美麗的啉酒天，啉三五杯清芳的美酒，挾規喙燒燒的飯菜，偌適合矣！閣是父母囝兒，一家伙仔歡歡喜喜的團圓開講。<br/><br/></font><font size='3'>　　  </font><font size='3'>阿發in卻是逐家交懍恂，阿寶因為吵袂著甜粿吃、新衫穿，又閣倚佇伊阿媽的跤頭趺啼啼哭哭。<br/>　　「按怎才好？人攏已經欲圍爐矣。」阿發的老母聽著外口的炮仔聲就大聲，鬱卒的講：<br/>　　「頭家，今仔日已經揣三擺矣，伊總是講等一下來提，閣有啥物辦法？」<br/>　　「已經過年矣，閣欲等啥物時陣？」<br/>　　「唉！下暗的凊糜，又閣欲吃不到矣。」阿發軟荍荍的歎口氣講。<br/>　　「媽，你的工錢，算清楚矣袂？」阿發的某問。<br/>　　「今仔日我去揣啟舍嬸時說講清楚矣。」<br/>　　「連目昨昏四角銀算落去，毋是只有兩箍半？攏總洗軀衣服衫咧？」阿發問。<br/>　　「五軀，他講工錢早著落價，物價誠俗，一米斗六角偌錢。」<br/>　　「五五二五，一軀一月日五角？俗！莫非落三分之一以上？夭壽！」<br/>　　「我不知道欲算偌濟工錢？」阿發的某少寡煩惱起來矣。<br/>　　「按照原價每軀八角工錢來算，閣有三箍，毋知影伊是按怎算？」<br/>　　「阿母！你不是欲佮伊討？」<br/>　　「唉！有啥物路用咧？錢佇伊的皮包仔內底，伊毋挃提出來，嘛是有可能。」阿發的阿母，畢竟是知影世間烏暗的。<br/><br/>　　「搶人呢？」阿發總是氣身惱命。<br/>　　「散食人就是克虧，計較較濟嘛無效。」阿發的阿母只好發出一聲慘笑，但她閣把話踅到別位去。」<br/>　　「諾！米店、鹹魚店，嘛來過規阿擺矣！」<br/>　　「是不是佇我出門的時陣？」阿發愖規晡閣問：「你安怎佮伊講？」<br/>　　「我講你無佇厝內。」<br/>　　「伊咧，催有絚無？」阿發又閣逼問這句。<br/>　　「刺耙耙，誠歹，是的，伊講後擺閣欲來！」<br/>　　「來！也只好走閃伊矣，閣有啥物辦法？」<br/><br/>　　已經是按時矣，風佮雨愈來愈大，規條路攏真湳，雖然炮仔猶是咧放，但街市卻是較無聲無說。逐家攏覕佇燒烙的厝內，佮in一家伙仔圍爐啉酒去啦。賰的，嘛是一寡無依靠的人，雖然也有一二輛自動車咧oo-oo的駛車，但嘛親像欲載人客轉去厝內團圓。<br/>　　這時陣，別人兜攏圍坐佇燒菜燒酒邊仔，大魚大肉的吃啉起來，厝內攏是嘻嘻嘩嘩的笑聲，猶有khi-khi-kia̍t-kia̍t的碗碟聲，偌快樂！囡仔嘛攏咬雞腿等提紅包。<br/><br/>　　別人快樂團圓，卻顯出阿發in兜的淒涼。一間烏沉沉的厝內，雖然嘛有點燈，但臭油欲無矣，一葩明熄不定的小電火，加添一段陰鴆的味。應該有食過暗頓吧，卻無看著桌仔頂有啥物飯菜，內面只有悲慘的歎氣，佮阿寶哭枵哭冷的聲音。<br/><br/>　　「阿寶的阿母，哪會猶未轉來？」袂堪得悽慘的稀微，阿發交懍恂伊的慘白的喙脣，半言自語的講一句，面上顯露伊恐怖的著急。<br/>　　「唔！風雨閣是厲害的剾打。」阿發的阿母，誠無放心，走去門邊，掣伊凍結的手，打開門，頗略仔探頭出去，袂堪得一陣寒風，閣縮頭轉來，「哎唷！實在誠冷！」<br/>　　「阿媽！阿母去佗位？」阿寶絚絚的握阿媽的手，喙齒冷甲keh-keh叫。<br/>　　「提錢，提錢，大概欲轉來矣，等咧伊會紮點心予你食。」阿發這弄伊查某囝，也許她也有這樣期待。<br/>　　「唔！」阿發的阿母，搙燒手，等一下閣目頭結結，掛慮的問：「不驚沃歹身體呢？」　<br/>　　「毋知安怎的，那會去遮爾久？」<br/>　　天色愈來愈烏矣，別人兜的圍爐，凡勢是結束矣。四箍輾轉感覺較恬靜，但hoo-hoo的風聲，嘈嘈滴的雨聲，閣較清楚的彈奏伊自然的音節，親像為這賰的過年時光，彈出悲傷的惜別的歌曲。<br/><br/>　　阿發in的腹肚開始叫矣，一款kiat- kiat-lak-lak的聲音，佮冷吱吱的喙齒keh-keh的聲相互應聲，又是別款哀怨的腔口。<br/>　　這時，差不多八點鐘矣，阿發伊某出去嘛有一點鐘左右了，但是伊猶未轉來，無定著有啥物意外發生，in的心內，攏就煩惱，尤其是細漢的阿寶，已經嗚嗚咽咽哭起來。<br/><br/>　　「碰」的一聲，門開矣，阿發伊某澹糊糊衝入來，雨水猶綴伊的頭毛落下。<br/>　　「按怎？」阿急性的問。<br/>　　「……..」因為無情的風雨，某冷甲講袂出話，伊只是傷心的搖伊的頭。<br/><br/>　　「按怎？」阿發的老母戇矣。<br/>　　「無…無…有…伊講，阮…阮……傷…傷過分矣…一…一…一兩箍錢…竟然催…催討…五…五…六擺…伊講…莫…非大戶…人家…捌欠…欠阮…的工錢…工錢嗎?」停了一觸久仔某才講出這，但已經是無彩工。<br/>　　「唉！天呀…伊講，偏愛予…予阮的…工錢欠著明…明年…呀！這會叫我莫佮…佮伊冤家？…」　<br/>　　「啥物？伊老母較好，莫非愛搶人？好！我佮伊拼命去。」無等某講煞，阿發的火氣愈來愈大，一款暢甲親像枵虎的面色，扳開門欲衝出去。<br/><br/>　　「無…無好…..」阿發的老母強強欲昏去，伊絚絚的揪伊囝的衣。<br/>　　「無…毋免….」某嘛挽絚絚伊翁婿的手曲，哭甲目屎四淋垂。<br/>　　「伊老母，看伊強到啥物地步？」阿發哪會肯聽，出力翸開，親像飛仝款走矣！<br/><br/>　　「按怎甲好？」一款兇狂的空氣，包圍伊某，予伊掛心，就綴伊翁走出去！<br/>　　「唉！過年…..」阿發的老母，戇戇徛佇風刀雨箭內，抽疼的哭起來，阿寶就予伊著驚。<br/>　　遠遠的街市，炮仔聲猶是phik-phik-pak-pak咧放，雖然佇這悽慘落魄的暗時，猶袂失去預備歡迎春天來臨的快樂……。<br/><br/></font></div></div><div><br/></div></div></td></tr></tbody></table></div></div><br /><small>Updated on <abbr class="updated" title="2012-05-02T11:44:24.334Z">&#20116;&#26376; 2, 2012</abbr> by <span class="author"><span class="vcard"><a class="fn" href="mailto:shinyzxx@gmail.com">Angel Lo</a></span></span> (<a href="../history.html">Version <span class="sites:revision">10</span></a>)</small><br /></div></div></body></html>