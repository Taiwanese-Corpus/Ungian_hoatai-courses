<html><head><title>ATA098131&#26446;&#23452;&#28500; (Version 23)</title></head><body><div class="hentry webpage" id="https://sites.google.com/feeds/content/site/2012shoatai/4400869739903464616"><h3><span class="entry-title">ATA098131&#26446;&#23452;&#28500;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>

<p style='font-family:arial,sans-serif;text-align:center' align='center'><font size='5'><b><span>足大的烏影</span></b></font></p><font size='5'>
</font><p><font size='5'><b><span lang='EN-US'>原作者:鄭清文</span></b></font></p><p><font size='5'><b><span lang='EN-US'><span>原著標題:</span></span>
<span>《</span><span lang='EN-US'><span>鄭清文集</span></span><span>》龐大的影子</span></b></font></p><p><font size='5'><b><span>改寫者:李宜潔</span></b></font></p><font size='5'><span><b>新標題:足大的烏影</b></span></font><p><span><br/></span></p><p><span><br/></span></p><p><span>P.76<br/></span></p><p><span>「</span><span>按呢你是真歡喜是bòo</span><span>」</span></p>

<p><span>「<span lang='NL'>........</span>」</span></p>

<p>「無的確有真濟人佮你仝款會真無歡喜。不過我會盡力予<font style='color:rgb(102,102,102)' color='#ff00ff'>逐家</font>歡喜。」</p>

<p>白玉珊先<span lang='NL'>tshuā</span>許濟明佮財務部長陳經理見面。</p>

<p>以早，許濟明佇公司的時，就是佇陳經理下面做代誌，許濟明欲離開<font style='color:rgb(68,68,68)' color='#ff00ff'>的</font>時陣，陳經理捌共苦勸，而且佇董事長面前講現在的少年人無講道義，只看著眼前<font style='color:rgb(102,102,102)' color='#ff00ff'>的</font>小利，根本就是忘恩背義，毋知好䆀。董事長嘛綴咧罵許濟明忘恩背義，這是白玉珊親目睭看著<font style='color:rgb(102,102,102)' color='#ff00ff'>矣</font>。</p>

<p>另外一方面，許濟明嘛定定佇咧背後講陳經理無學問<font style='color:rgb(102,102,102)' color='#ff00ff'>閣</font>無本事，伊有一點點的成就，也全是靠部下，全是部下的功勞，伊煞一个人享受。</p>

<p>白玉珊知影陳經理雖然無讀過啥物冊，但是做人精光<span style='color:rgb(102,102,102)'>閣</span><span lang='NL'>gâu</span>，而且真認分，伊有今仔日的地位，嘛是伊家己奮鬥出來的。</p>

<p>白玉珊先共許濟明<span lang='NL'>tshuā</span>到財務部，一方面是陳經理資格<font style='color:rgb(102,102,102)' color='#ff00ff'>較</font>老，真受董事長的器重，一方面嘛真想欲看著<font style='color:rgb(102,102,102)' color='#ff00ff'>兩</font>人見面是按怎的情境。</p>

<p>白玉珊輕輕共門<span lang='NL'>khok</span><font style='color:rgb(102,102,102)' color='#ff00ff'>兩</font>个，共門拍開，<font style='color:rgb(102,102,102)' color='#ff00ff'>閣</font>共頭伸入去。陳經理共目鏡捒<span style='color:rgb(102,102,102)'>較</span>懸咧，看是白玉珊就緊徛起來。伊佇公司內底的地位不如陳經理，但是伊一向共白玉珊看做是董事長的人，對伊特別客氣。</p>

<p><span lang='NL'>----------------------------------------------------------------------------------------------------------------</span></p>

<p><span>白玉珊共門捒開，讓踮一爿嘛毋講話。</span><span>許濟明緊迒一大步入去，陳經理看著，</span>隨<span>離開伊的位，綴咧出來迎接，無想到伊年歲遮大，動作</span>閣<span>遐爾</span><span lang='EN-US'>bín-tsia</span><span lang='EN-US'>̍</span><span lang='EN-US'>t</span><span>。</span></p>

<p><span>許濟明也向前行幾大步。二个人手牽手，</span>絚絚<span>搝牢，一直搖<span lang='NL'>buē</span>停。</span></p>

<p><span>「歡迎，歡迎，歡迎許常務。」陳經理滿面笑容，另外一支手輕輕拍對方的肩胛。</span></p>

<p><span>「</span>閣<span>希望陳經理像已早仝款，多方面共我牽教。」</span></p>

<p><span>「無啦，是你毋甘嫌。毋捌的所在</span>猶閣<span>真濟，望許常務多多指教。」</span></p>

<p><span>「毋敢，毋敢。以後公司也</span>閣<span>有真濟所在愛陳經理繼續鬥相共咧。」</span></p>

<p><span>白玉珊</span><span>敢若</span><span>有一種</span><span>感</span><span>覺，in二個人毋管是佇握手、拍</span><span>肩胛，也是佇講話的時，攏敢若是咧比看誰利害，嘛</span>隨<span>時佇咧臆對方咧想啥，和氣中帶敵意，誰嘛毋讓誰。佇外表上，二個人攏笑甲遐爾古錐、遐爾誠懇，精差無共心肝挖出來。</span><span>毋過</span><span>對陳經理講話的口氣中，煞會當看出一個重臣的氣慨，相對佇許濟明的口氣中，煞是佇咧暗示伊是這間公司的主人。</span>

</p><p><span>「許常務請坐。」</span></p>

<p><span>「免啦，毋免客氣。以後濟咧是時間，</span><font>才</font><span>慢慢請教陳經理。」</span></p>

<p><span>「無啦，無啦。向望許常務多多提拔才是」</span></p>

<p><span>「陳經理實在傷客氣矣。」講煞，斡頭對</span><span>白玉珊講：「我也是去佮財務部的舊同事見一咧仔面。</span><span>」</span></p><p><span lang='NL'>----------------------------------------------------------------------------------------------------------------</span></p><p>

</p><p><span>「</span><span>我來</span><span style='font-family:Lucida Sans Unicode,sans-serif' lang='NL'>tshuā</span><span style='font-family:MS Mincho'>路</span><span>。</span><span>」</span><span>陳經理講，馬上行頭前。</span></p>

<p><span>許濟民無閣說謝，佮陳經理</span><span>同齊</span><span>行出經理的辦公室，</span><span>白玉珊綴咧後壁。財務部的同事一看著</span><span style='font-family:Lucida Sans Unicode,sans-serif' lang='NL'>in</span><span>，隨徛起來。對伊，大部分攏面熟面熟。</span></p>

<p><span>伊佮逐家</span><span>遏手</span><span>，有時嘛會講一兩句話，攏真大方，毋閣猶原保持一定的距離，袂凊彩迒過</span><span style='font-family:Lucida Sans Unicode,sans-serif' lang='NL'>in</span><span>中間的界線。</span></p>

<p><span>許濟民佮楊課長見面，in兩個人攏猶閣是課長的時陣，捌為著課長這咧位相爭，結果是楊課長爭取著。楊課長<span lang='NL'>suî-jiân</span>佇學校早許濟民兩屆，但是，為著這个位，若像拍一場真辛苦的戰爭仝款。</span></p>

<p style='margin-top:0cm;margin-bottom:0.0001pt;text-indent:7.1pt'><span>聽講，楊課長本來嘛是董事長囝婿的</span><span>候</span><span>選人之一，伊的才情輸許濟民</span><span>小可仔</span></p>

<p><span>，但是伊生做一表人才。聽講</span><span>董事長的查某囝看</span><span>佮意</span><span>的人是伊，毋過，伊已經有一个女朋友矣，伊對感情較</span><span>死忠</span><span>。</span></p>

<p><span>聽講</span><span>許濟民會欲緊離開公司，佮爭取課長這</span><span>个</span><span>位</span><span>加減</span><span>有關係。</span><span>啥人</span><span>會想著伊既然會用</span><span>別</span><span>款形重出江湖咧。</span></p>

<p><span>楊課長真好禮向</span><span>許濟民行禮，以前的好景如今已經變調，但是，楊課長若像已經決心欲接受新的現實。</span></p>

<p><span>「我轉來矣。」許濟民講，佮楊課長熱情遏手。</span></p>

<p><span lang='NL'>----------------------------------------------------------------------------------------</span></p>

<p><span>財務部了後，白玉珊閣</span><span style='font-family:Lucida Sans Unicode,sans-serif' lang='NL'>tshuā</span><span>許濟民到</span><span>會計</span><span>室，業務部，總務部</span><span>踅</span><span>一</span><span>輾</span><span>。</span></p>

<p><span>「逐家攏袂䆀。」</span></p>

<p><span>「是啊。」</span></p>

<p><span>「攏佮以前仝款。」</span></p>

<p><span>「是啊。」</span></p>

<p><span>「妳若親像真無歡喜？」</span></p>

<p><span>「無啊。」</span></p>

<p><span>「妳有啥物希望？」</span></p>

<p><span>「無。」</span></p>

<p><span>「一定有啦，妳有啥物困難做妳共我講，只要我做會到的，我一定會鬥相共」</span></p>

<p><span>「按</span><span>呢</span><span>你著替我佇別</span><span>个</span><span>所在</span><span>揣</span><span>一个</span><span>頭路</span><span>。</span><span>」伊真想欲按呢講。</span></p>

<p><span>「白小姐，妳來一咧。」董事長佇門邊叫她，離許濟民正式來上班差不多半個月</span></p>

<p><span>「白小姐，妳請坐。」董事長無</span><span>揤</span><span>電鈴共叫，請她坐的攏是常務，但是白玉珊煞一直有一種感覺，伊感覺董事長今仔日的行為</span><span>小可仔</span><span>反常</span><span>。</span></p>

<p><span>「</span><span>妳來到這</span><span>个</span><span>公司偌久矣？</span><span>」</span></p>

<p><span lang='NL'>----------------------------------------------------------------------------------------</span></p>

<p><span>「緊欲三年矣。」</span></p>

<p><span>「緊欲三年矣<span lang='NL'>……</span>」</span></p>

<p><span>「是啊。」白玉珊愈感覺家己的預測無毋著。</span></p>

<p><span>「是按呢<span lang='NL'>e</span>，」董事長講，</span><span style='font-family:Lucida Sans Unicode,sans-serif' lang='NL'>tùn-tenn</span><span>一咧。「阮公司臨時有一種決定<span lang='NL'>……</span>」</span></p>

<p><span>「決定啥物代誌？」白玉珊心內</span><span>掣</span><span>甲真</span><span>厲</span><span>害。</span></p>

<p><span>「我毋知欲按怎講？」董事長竟然有一點仔</span><span>躊躇</span><span>。著算是</span><span>頂擺</span><span>彼層代誌，伊猶無按呢躊躇過咧。</span></p>

<p><span>「你請講。」</span></p>

<p><span>「妳佇公司這三年，我按怎對待妳？」</span></p>

<p><span>「袂䆀啊」白玉珊講，這是事實。</span></p>

<p><span>「我實在無想欲予妳走<span lang='NL'>……</span>」</span></p>

<p><span>「你愛我辭職？」</span></p>

<p><span>「毋是我，這是公司的決定。」</span></p>

<p><span>「猶毋過，我無做毋著代誌啊。」自從許濟民轉來到公司了後，伊著捌想過欲離開遮。</span><span>假使</span><span>，較早一點仔，許濟民凍選常務董事，伊著有這款想法。自從</span><span>拄著</span><span>許濟民了後，伊著感覺真濟代誌攏佇伊的料想之外，代誌攏變成被動。伊嘛感覺</span><span style='font-family:Lucida Sans Unicode,sans-serif' lang='NL'>in</span><span>若像共她的心看透透矣。</span></p>

<p><span lang='NL'>----------------------------------------------------------------------------------------</span></p>

<p><span lang='NL'> </span></p>

<p><span>「我知影。妳</span><span>毋但</span><span>無毋著，</span><span>而且</span><span>共大大細細的代誌攏處理甲好勢好勢，我個人真感激妳，也真毋願意予妳走。</span><span>」</span></p>

<p><span>「你愛我這</span><span>馬</span><span>著走？</span><span>」</span></p>

<p><span>「無。毋免按呢。阮</span><span>干焦</span><span>想欲知影妳的意思。</span><span>」</span></p>

<p><span>「<span lang='NL'>……</span>」</span></p>

<p><span>「這並毋是我的意思。」</span></p>

<p><span>「恁愛我這馬決定？」</span></p>

<p><span>「</span><span style='font-family:MS Mincho' lang='NL'>ǹ</span><span>」</span></p>

<p><span>「</span><span lang='NL'>……</span><span>」</span></p>

<p><span>「</span><span>妳無願意？</span><span>」</span></p>

<p><span>「</span><span lang='NL'>……</span><span>」</span></p>

<p><span>「</span><span>若是妳真正無願意，妳會使共我講。</span><span>」</span></p>

<p><span>「</span><span>我並無做毋著代誌<span lang='NL'>……</span></span><span>」</span><span>白玉珊</span><span>細聲仔講</span><span>著。若是她會使較早講出來，嘛袂予</span><span>in</span><span>先</span><span>占</span><span>去。</span></p>

<p><span>「</span><span>我知影妳無做毋著代誌，我</span><span>拄才</span><span>嘛有講過。這三年來我真</span><span>了解</span><span>妳。而且，我嘛需要妳。這妳嘛真</span><span>清楚</span><span>。毋過</span><span lang='NL'>……</span><span>若是妳肯答應，公司嘛有一個拍算。我</span><span>進前</span><span>著聽講妳欲出國深造，阮拄好會使予妳一點仔贊助。妳佇公司做三年矣，照規定，阮會使予妳三個月的薪水。</span><span>」</span></p>

<p><span lang='NL'>----------------------------------------------------------------------------------------</span></p>

<p><span>「我敢真正無走袂使？」伊並無想欲按呢講。</span></p>

<p><span>「並毋是講無走袂使。妳既然知影公司有這種決定，著算是勉強留</span><span>落來，逐家嘛會有</span><span>一寡仔</span><span>無方便。毋過，我個人的意思，猶是真希望妳</span><span>莫</span><span>走。</span><span>」</span></p>

<p><span>「<span lang='NL'>……</span>」</span></p>

<p><span>「我知影妳的立場。若是妳想倒轉去這三年來我對妳按怎，妳著會明白我是一片真心。」</span></p>

<p><span>「猶毋過，我一時揣無頭路。」</span></p>

<p><span>「這點，阮嘛考慮過。公司方面已經決定閣予妳薪水，一直到今年年底。也著是講，妳會使提著</span><span>七個月的薪水，閣加上一個月的獎金，連拄才的三個月，總共十一個月。我相信像妳這款人才，真緊著會閣揣著頭路，比遮閣較好、閣較理想的頭路。</span><span>」</span></p>

<p><span>「若是妳真想欲出國，這嘛是一</span><span>个</span><span>機會。」</span></p>

<p><span>白玉珊頭擔起來，看著董事長。伊的面頂帶著一片真情。伊真了解這</span><span>个</span><span>人看人驚的頭家，一向對伊袂䆀。伊對</span><span>董事長</span><span>嘛有好感。</span><span>無的確</span><span>是一種接近爸囝的好感。但是，</span><span>董事長</span><span>對伊煞有另外一種感情。</span></p>

<p><span lang='NL'>----------------------------------------------------------------------------------------</span></p>

<p><span lang='NL'> </span>

</p><p><span>大概是佇舊年，</span><span>董事長</span><span>捌共</span><span>伊</span><span>要求。董事長自從前幾年死某了，</span><span>著</span><span>無閣娶矣。像伊按呢佇工商界遐爾有人面的人，愛伊閣娶</span><span>應當是</span><span>無啥物困難才著，</span><span>無的確有真濟有頭面家庭的小姐猶閣佇咧痟想這个位咧。白玉珊做一个秘書的位，當然嘛知影一寡仔。</span></p>

<p><span>「</span><span>白小姐，我真佮意妳。</span><span>」伊閣親身對</span><span>伊</span><span>講。</span></p>

<p><span>「啥！」實在是來甲傷雄，</span><span>伊</span><span>小可仔去驚著。</span></p>

<p><span>「妳嫁予我<span lang='EN-US'>……</span>」</span></p>

<p><span>「無<span lang='EN-US'>……</span>」</span><span>伊</span><span>細聲仔</span><span>佇遐</span><span>講</span><span>，心內有一點仔驚惶。</span></p>

<p><span>「妳毋免</span><span>隨</span><span>共我講。」</span></p>

<p><span>「<span lang='EN-US'>………</span>」</span></p>

<p><span>「聽講妳欲出國？」</span></p>

<p><span>「我有這</span><span>个</span><span>拍算，毋</span><span>過</span><span>猶</span><span>未確定。</span><span>」</span></p>

<p><span>「我會使予妳出國。」</span></p>

<p><span>「免啦。」</span></p>

<p><span>「妳無佮意我？」</span></p>

<p><span>「我真尊敬你，我從來嘛毋捌想到遮來。」</span></p>

<p><span>「這也毋是</span><span>啥</span><span>物</span><span>見笑代，雖然咱的歲數差一寡仔。妳無想欲考慮一咧？</span><span>」</span></p>

<p><span>「無。」</span><span>伊</span><span>直接共伊拒絕。</span></p>

<p><span>彼時，</span><span>伊</span><span>著想欲辭掉，</span><span>伊</span><span>共這</span><span>个</span><span>意思共董事長講。</span></p>

<p><span>「為</span><span>啥</span><span>著按呢。妳無願意，我也袂強求。毋</span><span>過</span><span>，我共家己的意思講予妳知影，只要妳有一日回心轉意，會使隨時共我講，妳會使直接共我講，著親像我共妳講按呢，因為有一件代誌干焦</span><span>咱</span><span>兩人知影。」</span></p>

<p><span>董事長講話的時，外表</span><span>雖然</span><span>看起來真冷靜，其實</span><span>伊</span><span>嘛知影伊心內的痛苦。自彼擺以後，</span><span>伊</span><span>著聽講董事長去揣酒家女。但是伊若像無佮意固定的人。為著這件代誌，</span><span>伊</span><span>嘛偷偷仔替董事長艱苦，但是這款代誌嘛毋是凊彩著會使鬥相</span><span>共</span><span>。所以，</span><span>伊幾若</span><span>擺提出辭職，</span><span>伊</span><span>叫是按呢對雙方攏好，煞閣予伊留落來。</span></p>

<p><span>「另外，這是我的意思。」董事長對屜仔提出一張支票囥佇她的面前。</span></p>

<p><span>「無」</span></p>

<p><span>「以前，妳有幾若擺欲走，煞予我</span><span>留</span><span>落來，想袂到這擺煞顛倒是我</span><span>提</span><span>出，共妳趕走。」</span></p>

<p><span>「無，我袂使閣提你的錢矣。我已經提傷濟矣。」</span></p>

<p><span>「我一直無機會<span lang='NL'>..........</span>」</span></p>

<p><span>「真的，這是我家己的錢，是我真心真意欲予妳的，若是妳真正欲出國，對妳嘛有一點仔幫贊。無的</span><span>確</span><span>是最後一擺，妳離開了後，</span><span>著</span><span>算是欲閣共妳鬥相</span><span>共</span><span>嘛無法度矣</span><span>。</span><span>」</span></p>

<p><span>「免。」她雄雄徛起來。</span></p>

<p><span>「妳收起來啦。」伊嘛綴咧徛起來，雄雄搝著</span><span>伊</span><span>的手。這三年來，</span><span>伊</span><span>從來毋捌對</span><span>伊</span><span>按呢。</span><span>伊</span><span>知影伊有真濟的機會，煞一直</span><span>掩崁。伊想欲共手搝轉來，煞無法度。想袂到伊遐爾仔有力，嘛有可能是家己失去力量。白玉珊看伊，伊的目睭若像有一簇火，以前雖然嘛有感受過，毋過無遐爾明顯。這款眼神，佇許常務來上班彼工，伊嘛捌看過，但是這擺有小可仔無仝。</span></p>

<p><span>「</span><span>請放手，你共我的手捻甲足疼欸。</span><span>」</span></p>

<p><span>「妳收落來。」伊共手放開。「妳若無想欲離開，妳嘛會使莫走。」</span></p>

<p><span>「毋是已經決定矣？」白玉珊講</span><span>。</span></p>

<p><span>「這，這我會使負責。」董事長講，閣帶拜託的眼神。</span></p>

<p><span>「你，你以前講過，若是我願意，會使隨時共你</span><span>講</span><span lang='EN-US'>?</span><span>」</span></p>

<p><span lang='EN-US'>…………………………………………………………………………….</span></p>

<p><span>自從許濟民轉到公司了後，</span><span>伊</span><span>著真想欲講這句話矣，為著這句話，嘛毋知影失眠幾个暗暝矣。</span></p>

<p><span>伊</span><span>並無痟想這款富裕的生活。佇</span><span>伊</span><span>頭殼內所想的，是一種平靜、</span><span>樸實的生活。毋過，自從看著</span><span>許濟民了後，</span><span>伊</span><span>嘛感覺彼是一種生活。</span><span>伊</span><span>並無贊成許濟民的方式，但是，這馬家</span><span>己嘛</span><span>行入這種生活，才會使</span><span>否定</span><span>許濟民。</span><span>伊</span><span>的頭殼內攏是</span><span>否定</span><span>許濟民的想法。</span></p>

<p><span>許濟民捌用仝款的方式</span><span>否定公司全部的職員，伊為啥袂當否定</span><span>許濟民咧？</span></p>

<p><span>頂一擺，董事長親身對</span><span>伊</span><span>表示過，</span><span>伊</span><span>毋知董事長猶閣會記得無，伊的話是猶閣准算無。</span><span>伊</span><span>心肝跳甲真厲害，</span><span>伊</span><span>的面一直咧發燒。</span></p>

<p><span>「妳，妳是講妳願意矣？」董事長的目睭展大蕊，彼簇火嘛閣較熱起來。</span></p>

<p><span>「若是我願意嫁予你，恁厝小姐佮許常務攏愛叫我媽媽矣？」</span></p>

<p><span>「名份上按呢。」</span></p>

<p><span>「按呢我會當做公司內底的董事，嘛會使做常務董事猶是董事長矣？」</span></p>

<p><span>「會使，會使按呢講。」董事長雄雄閣牽</span><span>伊</span><span>的手。</span></p>

<p><span>「請你放手。」</span></p>

<p><span>「妳答應矣？」</span></p>

<p><span lang='EN-US'>…………………………………………………………………………………………</span></p>

<p><span>「無，我無答應。」</span></p>

<p><span>「所以，妳猶是毋願意？」</span></p>

<p><span>「我想，我也是走好矣。」</span></p>

<p><span>「白小姐。」</span></p>

<p><span>「按怎？」</span></p>

<p><span>「妳莫走？」</span></p>

<p><span>「我留落來猶閣有啥意思？」</span></p>

<p><span>「妳莫走，我求妳。」</span></p>

<p><span>「你</span><span>拄才閣一直愛我走？</span><span>」</span></p>

<p><span>「這是公司的決定？我<span lang='EN-US'>……</span>」</span></p>

<p><span>「你毋是代表公司？」</span></p>

<p><span>「<span lang='EN-US'>…………</span>」</span></p>

<p><span>「我真想欲知影是</span><span style='font-family:Lucida Sans Unicode,sans-serif' lang='EN-US'>siáng</span><span>愛我走？」</span></p>

<p><span>「<span lang='EN-US'>…………</span>」</span></p>

<p><span>「你袂使共我講是<span lang='EN-US'>—</span>無？」</span></p>

<p><span>「是我。」</span></p>

<p><span>「你？」</span></p>

<p><span>「</span><span>著</span><span>。」</span></p>

<p><span>「無，我毋相信。」</span></p>

<p><span>「嘛會使講是我。」</span></p>

<p><span>「實際上是誰？」</span></p>

<p><span>「<span lang='EN-US'>………</span>」</span></p>

<p><span>「敢是許濟民？」</span></p>

<p><span>「<span lang='EN-US'>…………</span>」</span></p>

<p><span>「我知影。」</span></p>

<p><span>「無，毋是伊。」</span></p>

<p><span>「按呢猶閣有誰？」</span></p>

<p><span>「我的查某囝。」</span></p>

<p><span>「恁兜小姐的意思，毋</span><span>著</span><span>是許濟民的意思矣？」白玉珊本來一句話遮拄欲講出來，</span><span>攑</span><span>頭目睭看著董事長</span>青恂恂<span>的面佮充滿幼血絲的目睭，又閣佮話吞落去。</span><span>伊</span><span>從來毋捌看過董事長有過按呢的表情。看起來，伊變甲遐老、遐疲勞，</span><span>伊</span><span>實在毋敢相信家己的目睭，</span><span>伊</span><span>知影這是選擇的時陣。</span><span>伊</span><span>拄才提起的彼種話，只是共這半個月一直藏佇心肝內</span><span>的</span><span>話講出來，無想著董事長煞遐爾認真。</span><span>伊感</span><span>覺有一點仔驚惶，她的跤步嘛漸漸退後。</span></p>

<p><span>「白小姐<span lang='EN-US'>………</span>」董事長行向前，煞予桌仔擋</span><span>牢。佇董事長向前行的這个時陣，白玉珊若像看著</span><span>許濟民的影。雖然彼只是一時仔的代誌，</span><span>伊</span><span>嘛清清楚楚知影彼是無可能，但是</span><span>伊</span><span>煞若像看著許濟民大大的影，徙開董事長，向</span><span>伊</span><span>倚來。</span></p>

<p><span>「無，無。」</span><span>伊</span><span>家己踅踅唸，閣向後退兩步。</span></p>

<p>

</p><br/><p><span lang='NL'><br/></span></p><p><span><br/></span></p>

<p><span lang='NL'> </span></p>

</div></td></tr></tbody></table></div></div><br /><small>Updated on <abbr class="updated" title="2012-06-15T12:41:48.398Z">&#20845;&#26376; 15, 2012</abbr> by <span class="author"><span class="vcard"><a class="fn" href="mailto:ijsmile99@gmail.com">&#26446;&#23452;&#28500;</a></span></span> (<a href="../history.html">Version <span class="sites:revision">23</span></a>)</small><br /></div></div></body></html>