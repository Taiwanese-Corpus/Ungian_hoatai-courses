<html><head><title>ATA098123&#34081;&#32946;&#24237; (Version 3)</title></head><body><div class="hentry webpage" id="https://sites.google.com/feeds/content/site/2012shoatai/8996682833949626768"><h3><span class="entry-title">ATA098123&#34081;&#32946;&#24237;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><p><span style='color:gray' lang='EN-US'>p.207-208 </span><span style='font-family:新細明體;color:gray'>蔡育庭</span></p>

<p><span style='color:gray' lang='EN-US'>p.209-210 </span><span style='font-family:新細明體;color:gray'>方寶玉</span></p>

<p><span style='color:gray' lang='EN-US'> </span></p>

<p><span style='font-family:新細明體'>玉蘭花</span> <span lang='EN-US'>/</span><span style='font-family:新細明體'>呂赫若</span></p>

<p><span lang='EN-US'> </span></p>

<p style='text-indent:24.0pt'><span style='font-family:新細明體'>少年時代翕的阮家族的相片</span><span style='font-family:新細明體;color:black'>，到今</span><span style='font-family:新細明體;background:#ffffee'>我閣保存頗頗仔二十張。</span><span style='font-family:Taigi Unicode;background:#ffffee' lang='EN-US'>In</span><span style='font-family:新細明體;background:#ffffee'>全部攏已經褪色</span><span style='font-family:新細明體;color:black'>，變做深茶色，其中有寡仔連面模攏無啥清楚，一片茫霧：但是煞猶原會得予我一看就想起當時</span><span style='font-family:新細明體'>家庭生活的氣氛</span><span style='font-family:新細明體;background:#ffffee'>。影中人物大部分攏已經過身阿</span><span style='font-family:新細明體;color:black'>，有阿媽、阿姆、</span><span style='font-family:新細明體'>阮阿母等等、以扛出門埕內的交椅、配上盆栽為背景，穿著滾五彩條紋的衫、裙，一面的嚴肅。遮的相片中</span><span style='font-family:新細明體;background:#ffffee'>大部分攏有</span><span style='font-family:新細明體'>少年的我</span><span style='font-family:新細明體;color:black'>，司奶倚佇阿媽抑是</span><span style='font-family:新細明體'>阿母身邊</span><span style='font-family:新細明體;color:black'>，</span><span style='font-family:Arial;color:black' lang='EN-US'>in</span><span style='font-family:新細明體;color:black'>雖然握著我的手，但是煞分明無法度顧我，只是死丁丁挽著頷頸看鏡頭。</span></p>

<p style='text-indent:24.0pt'><span style='font-family:新細明體;color:black'>我佇大正三年出世</span><span style='font-family:Arial;color:black' lang='EN-US'>[</span><span style='font-family:新細明體;color:black'>抑就是一九一四年</span><span style='font-family:Arial;color:black' lang='EN-US'>]</span><span style='font-family:新細明體;color:black'>，假使說</span><span style='font-family:新細明體'>翕遐的相片時我是七歲</span><span style='font-family:新細明體;color:black'>，按呢差不多是大正九年前後囉。講起彼個時陣，是</span><span style='font-family:新細明體'>翕影</span><span style='font-family:新細明體;background:#ffffee'>閣真罕得的年代，加上</span><span style='font-family:新細明體'>阮兜又是佇離開都市足遠的庄跤所在</span><span style='font-family:新細明體;color:black'>，所以</span><span style='font-family:新細明體'>阮會翕遮爾濟相片</span><span style='font-family:新細明體;color:black'>，佇熟似當時社會狀況的人來講，應該是一件足不可思議的代誌。而且看覓</span><span style='font-family:新細明體'>遮的相片就會使知影，不管服裝也好</span><span style='font-family:新細明體;color:black'>抑是背景也好，攏無像是相隔足久的，尤其伊的模樣強欲仝款，因此真有可能是仝一年</span><span style='font-family:新細明體'>翕的。干單我的手邊就</span><span style='font-family:新細明體;background:#ffffee'>閣有二十張左右，可見當時</span><span style='font-family:新細明體'>翕落來的數量相當可觀。總講一句，佇按呢的庄跤所在，單單一年內底就翕遮爾濟，確是一件予人驚疑的代誌。講到當時，一寡人</span><span style='font-family:新細明體;background:#ffffee'>閣相信</span><span style='font-family:新細明體'>翕了相片，影跡就予奪走一層，人也會消瘦落去，所以大部分的人攏討厭翕相，只有阮兜按呢連煞一直翕，這一點也是無法度理解的代誌</span><span style='font-family:新細明體;color:black'>。我按呢講</span><span style='font-family:新細明體'>，也並無表示阮一家伙仔是特別「開化」的，</span><span style='font-family:新細明體;color:black'>到今我猶原會記得逐擺欲</span><span style='font-family:新細明體'>翕相的時，阿母總是叮嚀我：「翕了相，人會變瘦呢。」由此可見，阮厝裡的人內心也是真無合意翕相的。無定著有人會問按呢為什麼</span><span style='font-family:新細明體;background:#ffffee'>閣愛</span><span style='font-family:新細明體'>翕遐爾濟相片咧？老實講，彼是因為當時阮兜有一位蝹先生，名叫鈴木善兵衛的翕影師的緣故，此外我</span><span style='font-family:新細明體;background:#ffffee'>閣想，我彼个唯一的阿叔又是受過新時代文化洗禮的人物，平常</span><span style='font-family:新細明體'>佇厝裡凡事攏用高壓的方式，可能就是彼</span><span style='font-family:新細明體;background:#ffffee'>个阿叔強欲逐家</span><span style='font-family:新細明體'>翕的。這位鈴木善兵衛是阿叔按伊所留學的東京</span><span style='font-family:Taigi Unicode' lang='EN-US'>tshuā</span><span style='font-family:新細明體'>轉來的日本人</span><span lang='EN-US'>(</span><span style='font-family:新細明體'>當時佇厝裡無以內地人稱呼日本人</span><span lang='EN-US'>)</span><span style='font-family:新細明體'>，這个人就是我想</span><span style='font-family:新細明體;color:black'>佇遮談論的人物。</span></p>

<p><span style='font-family:Arial;color:black' lang='EN-US'>    </span><span style='font-family:新細明體;color:black'>只因想談論大正九年前後</span><span style='font-family:新細明體'>阮兜有一</span><span style='font-family:新細明體;background:#ffffee'>个</span><span style='font-family:新細明體'>名叫鈴木善兵衛的蝹先生，所以才提起翕相的代誌，結果話就搝長阿。</span><span style='font-family:新細明體;color:black'>佇遮我想進入正題，不過照順序，恐經愛先提起</span><span style='font-family:Arial;color:black' lang='EN-US'>kah</span><span style='font-family:新細明體'>彼位食客仁兄</span><span style='font-family:Taigi Unicode' lang='EN-US'>tshuā</span><span style='font-family:新細明體'>轉來厝裡的阿叔。而且為了講阿叔，我想我也是愛</span><span lang='EN-US'>u</span><span style='font-family:新細明體'>í阿祖講起，無定著話才會使講</span><span lang='EN-US'>kah</span><span style='font-family:新細明體'>更加順一寡仔</span><span style='font-family:新細明體;color:black'>。</span></p>

<p><span style='font-family:Arial;color:black' lang='EN-US'>    </span><span style='font-family:新細明體;color:black'>阿祖</span><span style='font-family:新細明體'>佇現子時阮徛起的部落徛腳進前，窮甲搭地，四界流浪，綴著查埔祖做過所有的勞動。就使按呢，日子假那猶是過</span><span lang='EN-US'>kah</span><span style='font-family:新細明體'>真散赤。毋過聽講阿祖自細漢就是一</span><span style='font-family:新細明體;background:#ffffee'>个罕見的狡怪囡仔，人真有氣魄，十八歲死老爸以後，就靠家己的一雙手飼大四个小弟，可見是一个自細就無簡單的人物。</span></p></div></td></tr></tbody></table></div></div><br /><small>Updated on <abbr class="updated" title="2012-04-18T10:54:05.733Z">&#22235;&#26376; 18, 2012</abbr> by <span class="author"><span class="vcard"><a class="fn" href="mailto:cheer0531@gmail.com">Amber Tsai</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>