<html><head><title>ATA098146&#24464;&#26256;&#22958; (Version 9)</title></head><body><div class="hentry webpage" id="https://sites.google.com/feeds/content/site/2012shoatai/2648684419081904617"><h3><span class="entry-title">ATA098146&#24464;&#26256;&#22958;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><font color='#000000'>放炮</font><div><font color='#000000'><br/></font></div><div><font color='#000000'>一</font></div><div><font color='#000000'><br/></font></div><div><font color='#000000'><span>    <span>    </span></span>大人來阿！大人來阿！老牛一聽這喊聲，著急斡過身，頭布提掉，點頭，連叫真川大人請坐，夫人請坐。夫人看厝頂攏是蜘蛛絲的時，向真川講：「土人實在是癩ko鬼」老牛真恭敬的堤薰提茶請大人、夫人。伊看夫人的身邊坐一个五六歲的囡仔，伊一絲仔攏毋敢怠慢，嘛捧一杯茶予伊，囡仔是毋捌禮數的，伊更袂曉學大人假笑，伊實在無愛啉茶，伊規氣共老牛的手撥開，伊喙叫著阿母，手指著桌頂的弓蕉，老牛明白阿，手隋對桌頂提三四个予伊，為著欲買伊佮大人的歡心，擱去買一把龍眼囥佇伊頭前。囡仔食完二个弓蕉，攏無躊躇接過龍</font><span style='color:rgb(0,0,0)'>眼就一粒一粒剝殼，伊真正誠刁蠻，尤其是佇這弱小民族的頭前，伊特別發揮伊無拘束佮天真的日本魂的本能。伊共</span><span style='color:rgb(0,0,0)'>龍眼子一粒一粒對空中亂擲，滾落到神明公媽的桌頂，跳入食飯的盤仔內，磕著保正的頭殼，佇伊以為是真趣味的把戲，佇大人佮夫人的眼內嘛感覺是無知囡仔通套的遊戲，土人的頭前毋免舍乜</span><span style='color:rgb(0,0,0)'>拘束。老牛是笑笑，保正是受氣毋敢講。</span></div><div><span style='color:rgb(0,0,0)'><br/></span></div><div><span style='color:rgb(0,0,0)'>「毋知大人愛食甚麼酒？」</span></div><div><span style='color:rgb(0,0,0)'>「我凊彩攏好，看保正安怎」</span></div><div><span style='color:rgb(0,0,0)'>保正會意，向老牛使一個目色，in攏愛食日本清酒，老牛隋派人去店仔買</span><span style='color:rgb(0,0,0)'>二矸，這筵席開始阿。</span></div><div><font color='#000000'>「啊啊！這是</font><span style='color:rgb(0,0,0)'>甚麼？真好食」</span></div><div><span style='color:rgb(0,0,0)'>「真正足好食」夫人嘛是安呢嬌滴滴的講。</span></div><div><span style='color:rgb(0,0,0)'>「這喔？這著是豬肺煮王梨，彼碗是豬肝炒韭菜，這真合味，來唷！箸伸卡長！趁燒！冷去就無好食！」</span></div><div><font color='#000000'>「台灣料理實在真好食！我上愛食台灣</font><span style='color:rgb(0,0,0)'>料理，米粉、炕肉，攏真好食！有人請我，抑是送來阮厝，我、牽手佮囡仔，攏真歡喜，食了了咧。」</span></div><div><span style='color:rgb(0,0,0)'>「真e，確實是真e，伊真好款待，伊逐便出來對戶口，就到阮兜去用餐，只要有清酒、土豆仁、米粉、雞卵湯、三四碗伊就食甲顛來倒去，有時買袂著米粉佮</span><span style='color:rgb(0,0,0)'>雞卵，單單一盤土豆仁佮幾盤粗草菜，伊嘛食kah爽爽快快，伊家己定講：『無論誰，攏會使請我，無論誰，我攏會當予請。』實在伊就是安呢無激派頭，愛佮白姓交陪。」這套話保正是謔笑的講，佇真川煞以為真正是呵咾家己，心內感激</span><span style='color:rgb(0,0,0)'>保正。</span></div><div><span style='color:rgb(0,0,0)'><br/></span></div><div><span style='color:rgb(0,0,0)'><span>    <span>    </span></span>囡仔食kah足歡喜，伊企佇椅仔頂，一手囥桌頂，一手提湯匙，食完這碗，就徙過彼碗，連食五六碗，伊干哪喙焦阿。</span></div><div><span style='color:rgb(0,0,0)'><span>    <span>    </span></span>伊叫媽媽，擱唸著氣水、氣水。</span></div><div><span style='color:rgb(0,0,0)'><span>    <span>    </span></span>「欲放屎？我抱你落來。」老牛一面講一面伸手欲抱伊。大人佮夫人攏哈哈笑阿。囡仔講：討厭、討厭、孝呆、清國奴！然後大聲哭起來。夫人只好安慰伊，伊煞愈哭愈厲害，</span><span style='color:rgb(0,0,0)'>伊規氣倒佇媽媽的懷裏，共排佇面前的碗箸攏掃</span><span style='color:rgb(0,0,0)'>落土跤，老牛有一寡歹細，後悔家己毋捌，犯著伊的脾氣，驚大人無歡喜，伊觀察大人佮夫人的面色，伊連問伊到底是欲愛甚麼？「欲食氣水啦！歹囡仔。」真川笑咧講。原來如此！我毋知，聽做是欲放屎，真失禮！袂曉日本話，就是有安呢無好啦！伊斡過面共囡仔講：「你乖乖！勿哭！我叫人去買，隋來。你乖乖的才食！」無一時，氣水買來阿。囡仔共攏是目屎的目睭撐開，嘛無哭阿，開始啉氣水。老牛才笑去來，「啊啊！伊擱算乖！日本的囡仔比台灣的乖卡濟！順伊的意，隋歡喜起來，這算好性情！快騙！」保正只是清笑，雄雄講：「你看伊遮細漢，膽頭真大咧！通庄的囡仔，攏驚伊，連彼十幾歲的，嘛無一個敢甲伊夯鬚，一犯著伊，伊著石頭、磚仔掔甲你半死，誰敢回手拍伊一下，伊就走轉去，佇阿爸阿母面前哭。」</span></div></div></td></tr></tbody></table></div></div><br /><small>Updated on <abbr class="updated" title="2012-04-16T14:50:42.317Z">&#22235;&#26376; 16, 2012</abbr> by <span class="author"><span class="vcard"><a class="fn" href="mailto:winniehsuu@gmail.com">Winnie Hsu</a></span></span> (<a href="../history.html">Version <span class="sites:revision">9</span></a>)</small><br /></div></div></body></html>