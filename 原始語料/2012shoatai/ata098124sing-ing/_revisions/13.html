<html><head><title>ATA098124&#34311;&#32854;&#35424; (Version 13)</title></head><body><div class="hentry webpage" id="https://sites.google.com/feeds/content/site/2012shoatai/5152215601179360052"><h3><span class="entry-title">ATA098124&#34311;&#32854;&#35424;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>
   
   
   
   
   
   
   
   
  


<p style='text-align:center;font-family:arial,sans-serif' align='center'><b><span><font size='6'>足大的烏影</font></span></b></p>



<p><span lang='EN-US'> <span>       </span></span><font size='3'>白玉珊行入去辦公室內底，對用手提的袋仔提出畫妝篋仔，照鏡共面補一仔妝，煞<span lang='EN-US'>--</span>落<span lang='EN-US'>-</span>來看一<font color='#ff0000'>仔</font>錶仔，閣差一刻間著九點<span lang='EN-US'>ah</span>。公司規定講九點準時上班，伊佮以早仝款，提早一屑仔時間到。董事長平常時是九點半以後才去上班，有當時仔若有啥物特別的代誌，mā會提早佇九點外來公司。</font></p>



<p><font size='3'><span lang='EN-US'> <span>       </span></span><span><br/></span></font></p><p><font size='3'><span>        許濟民已經佇這擺的股東會予人選做董事</span><span>，</span><span>閣經過董事會推選做常務董事</span><span>，</span><span>聽講這一</span><span>、</span><span>兩工著欲上任</span><span>。</span></font></p>



<p><font size='3'><span>        <br/></span></font></p><p><font size='3'>        許濟民佇兩冬前，捌因為成績真好考牢本公司，做工課<span lang='EN-US'>m</span>ā足認真，過無半冬著升甲做股長。毋<font color='#ff0000'>閣</font>升起來無<font color='#ff0000'>外</font>久，伊雄雄著辭頭路<span lang='EN-US'>ah</span>，轉到一間外國的公司。</font></p>

<p><font size='3'><span lang='EN-US'> </span></font></p>

<p><font size='3'><span lang='EN-US'><span>        </span></span><span>聽講伊佇入去公司進前</span><span>，</span><span lang='EN-US'>m</span><span>ā捌換過幾仔種頭路</span><span>。</span><span>對預備軍官退伍了後</span><span>，</span><span>伊考過七</span><span>、</span><span>八間公司</span><span>，</span><span>逐遍考逐遍牢</span><span>，</span><span>毋若按呢</span><span>，</span><span>逐遍攏排佇頭仔</span><span>。</span></font></p>

<p><font size='3'><span lang='EN-US'> </span></font></p>

<p><font size='3'><span lang='EN-US'><span>        </span></span><span>伊到外國公司了後</span><span>，</span><span>聽講又閣換幾个所在</span><span>，</span><span>愈換公司愈大愈有名</span><span>，</span><span>地位</span><span lang='EN-US'>m</span><span>ā愈來愈懸</span><span>，</span><span>薪水無免講</span><span>，</span><span>當然</span><span lang='EN-US'>m</span><span>ā愈來愈濟</span><span>。</span></font></p>

<p><font size='3'><span lang='EN-US'> </span></font></p>

<p><font size='3'><span lang='EN-US'><span>        </span></span><span>想袂到這擺伊竟然閣轉來公司</span><span>，</span><span>職位是常務董事</span><span>。</span><span>佇這間公司內底</span><span>，</span><span>除了擔任董事長佮總經理的頭家</span><span>，</span><span>著是伊的地位上重要</span><span>，</span><span>假使講以後董事長退休</span><span>，</span><span>彼个位著換伊來坐</span><span>。</span></font></p>

<p><font size='3'><span lang='EN-US'> </span></font></p>

<p><font size='3'><span lang='EN-US'><span>        </span></span><span>當許濟民猶閣佇公司的時陣</span><span>，</span><span>公司內底著有</span><span lang='EN-US'>leh</span><span>講董事長想欲招伊做囝婿</span><span>。</span><span>毋閣這只是一个傳聞</span><span>，</span><span>足濟知影內情的人</span><span>，</span><span>攏講這無可能</span><span>。</span><span>許濟民雖罔是一流的大學畢業</span><span>，</span><span>猶原是一个出身佇作穡人的家庭背景</span><span>，</span><span>敢有法度佮一个有千外萬財產以及千外名員工的董事長有啥物關係</span><span lang='EN-US'>leh</span><span>。</span></font></p>

<p><font size='3'><span lang='EN-US'> </span></font></p>

<p><font size='3'><span lang='EN-US'><span>        </span></span><span>有另外一寡人有無仝的看法</span><span>，</span><span lang='EN-US'>in</span><span>講董事長雖然佇公司的經營抑會使接受現代化的方式</span><span>，</span><span>毋閣有一寡觀念</span><span>，</span><span>猶原真保守</span><span>。</span></font></p>

<p><font size='3'><span lang='EN-US'> </span></font></p>

<p><font size='3'><span lang='EN-US'><span>        </span></span><span>因為董事長干焦一个查某囝</span><span>，</span><span>伊希望會使為伊招囝婿</span><span>，</span><span>通好有一个孫仔綴伊家己的姓</span><span>。</span><span>假使講這个講法是著</span><span lang='EN-US'>--</span><span>的</span><span>，</span><span>伊著真歹揣著一个佮伊地位差不多的人做伊的囝婿</span><span>。</span></font></p>

<p><font size='3'><span lang='EN-US'> </span></font></p>

<p><font size='3'><span lang='EN-US'><span>        </span></span><span>彼陣許濟民是一个對象</span><span>，</span><span>毋閣不止伊一个選擇</span><span>。</span><span>若是講考慮著人品學問佮對工課熱情的態度</span><span>，</span><span>一个姓楊</span><span lang='EN-US'>--</span><span>的佮一个姓羅</span><span lang='EN-US'>--</span><span>的攏差不多</span><span>，</span><span>閣有一个姓林</span><span lang='EN-US'>--</span><span>的可能性愈大</span><span>，</span><span>毋閣伊過無外久著辭去頭路</span><span>，</span><span>跑去出國讀冊</span><span lang='EN-US'>ah</span><span>。</span></font></p><p><font size='3'><span>---------------------------------------------------------------------------------------------------------------------------------------------------------------------</span></font></p><p><span style='font-family:新細明體,serif' lang='EN-US'> <font size='3'>       </font></span><span style='font-family:新細明體,serif'><font size='3'>許濟民佇公司才蹛半冬爾爾，隨升起來做股長，公司內底的傳聞閣愈來愈濟<span lang='EN-US'>ah</span>。想袂到這个時陣伊雄雄辭掉到一間外國公司做工課。彼陣董事長<span lang='EN-US'>m</span>ā捌勸伊留<span lang='EN-US'>--</span>落<span lang='EN-US'>-</span>來，閣講欲提拔<span lang='EN-US'>--</span>伊，毋過因為薪水的關係，伊最後猶是走<span lang='EN-US'>--</span>去<span lang='EN-US'>ah</span>。</font></span></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>白玉珊知影董事長彼當時真無歡喜，甚至閣罵伊</span><span style='font-family:新細明體,serif'>忘恩背義</span><span style='font-family:新細明體,serif'>。假使講彼時陣董事長若有隨招伊做囝婿，伊應該是袂走<span lang='EN-US'>--</span>去<span lang='EN-US'>lah</span>。當時可能董事長猶閣<span lang='EN-US'>teh</span>觀察，若無入來公司佮辭掉頭路的員工遐爾濟，是按怎伊一個人辭職著</span><span style='font-family:新細明體,serif'>起毛䆀</span><span style='font-family:新細明體,serif'>？這馬共想想<span lang='EN-US'>--</span>ê，應該著是對伊有意思的關係。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>九點過十五分，董事長帶拄上任的常務董事許濟民入<span lang='EN-US'>--</span>來。白玉珊佮以往仝款，看著董事長著</span><span style='font-family:新細明體,serif'>徛起來拍一仔招呼</span><span style='font-family:新細明體,serif'>，董事長<span lang='EN-US'>m</span>ā佮以早仝款，對伊輕輕仔</span><span style='font-family:新細明體,serif'>頕一仔頭</span><span style='font-family:新細明體,serif'>。許濟民綴佇後壁，<span lang='EN-US'>m</span>ā對伊微微仔笑。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p style='text-indent:24.0pt'><font size='3'><span style='font-family:新細明體,serif'>對外表看<span lang='EN-US'>--</span>來，這種的笑只是一種禮貌，親像是第一擺見面，<span lang='EN-US'>m</span>ā親像是頂司對下司的好禮，毋過白玉珊一直感覺彼毋是普通的笑，袂輸有啥物物件</span><span style='font-family:新細明體,serif'>鑿著伊的心肝內彼種疼</span><span style='font-family:新細明體,serif'>。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>白玉珊<span lang='EN-US'>m</span>ā對伊微微仔笑，對外表看<span lang='EN-US'>--</span>來，這<span lang='EN-US'>m</span>ā是下司對頂司的一種禮貌。雖然同款是微微仔笑，煞感覺足無自然，按怎做攏無法度結甲無啥物代誌發生，當伊慢慢仔</span><span style='font-family:新細明體,serif'>覕</span><span style='font-family:新細明體,serif'>喙了後，許濟民早著越過頭<span lang='EN-US'>ah</span>。伊開始感覺後悔，是按怎欲按呢對伊笑<span lang='EN-US'>neh</span>，</span><span style='font-family:新細明體,serif'>敢若共心肝挖起來予對方看仝款</span><span style='font-family:新細明體,serif'>。毋若按呢，當伊</span><span style='font-family:新細明體,serif'>頭拄仔微微仔笑的時</span><span style='font-family:新細明體,serif'>，董事長</span><span lang='EN-US'><a href='javascript:void(0);'><span style='font-family:新細明體,serif' lang='EN-US'>無張持</span></a></span><span style='font-family:新細明體,serif'>越</span><span lang='EN-US'>--</span><span style='font-family:新細明體,serif'>過</span><span lang='EN-US'>-</span><span style='font-family:新細明體,serif'>來</span><span style='font-family:新細明體,serif'>，看伊</span><span style='font-family:新細明體,serif'>一目</span><span lang='EN-US'>nih</span><span style='font-family:新細明體,serif'>仔</span><span style='font-family:新細明體,serif'>，佇白玉珊的</span><span style='font-family:新細明體,serif'>記持內底</span><span style='font-family:新細明體,serif'>，董事長誠少對伊按呢。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>伊</span><span style='font-family:新細明體,serif'>徛</span><span lang='EN-US'>leh</span><span style='font-family:新細明體,serif'>看</span><span lang='EN-US'>in</span><span style='font-family:新細明體,serif'>兩个入去</span><span style='font-family:新細明體,serif'>。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>許濟民猶佇公司的時陣，白玉珊捌</span><span style='font-family:新細明體,serif'>和伊約會過</span><span style='font-family:新細明體,serif'>。伊佮伊做伙去過烏來。彼工是歇睏日，車足濟。坐車的</span><span style='font-family:新細明體,serif'>中央</span><span style='font-family:新細明體,serif'>，忽然有一个</span><span style='font-family:新細明體,serif'>庄跤來的婦人人上車</span><span style='font-family:新細明體,serif'>，手提一包麵粉袋仔，一上車著半倚佇白玉珊和許濟民<span lang='EN-US'>in</span>坐的位後壁。伊的</span><span style='font-family:新細明體,serif'>衫仔褲有淡薄</span></font><font size='3' face='新細明體, serif'>仔垃圾，頭毛白白閣蓬鬆蓬鬆。彼時白玉珊坐倚窗仔邊的位，感覺許濟民一直kheh--過-來。原來彼个婦人人已經坐佇許濟民邊仔的手扞仔頂懸。</font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>許濟民越頭看彼个婦人人，共伊吊白目</span><span style='font-family:新細明體,serif'>，毋過彼个婦人人假做毋知。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span></font><font size='3' face='新細明體, serif'>「阿婆，你年歲已經遐爾大ah，照理講我愛讓位予你坐，只是我今仔日身體真無爽快，請你毋通倚--過-來。」 聽著伊講這句話，彼个婦人人真正徛--起-來ah。</font></p><p><font size='3' face='新細明體, serif'><br/></font></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>白玉珊實在毋相信家己耳空聽著的話。不而過遮个話的確是許濟民家己講<span lang='EN-US'>--</span>ê。伊知影伊講的這句是半講耍笑<span lang='EN-US'>--</span>ê，煞想欲佇講耍笑的當中，得到伊的目的。白玉珊雄雄有一種感覺，伊面對伊，若像<span lang='EN-US'>teh</span>面對幾千公尺的山谷，深甲看袂著底，伊的心內漸漸仔緊張起<span lang='EN-US'>--</span>來<span lang='EN-US'>ah</span>。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「對付這種無智識的庄跤人只會當用這个辦法。」許濟民細聲仔講，袂輸<span lang='EN-US'>teh</span>對伊解釋，<span lang='EN-US'>m</span>ā袂輸<span lang='EN-US'>teh</span>替家己揣一个正確的理由，而且加減有一點仔唱鬚的口氣。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><span style='font-family:新細明體,serif' lang='EN-US'><font size='3'> </font></span><font size='3' face='新細明體, serif'>     「恁爸母敢毋是mā庄跤人？」白玉珊心內一直teh想這句話，只是講伊毋敢講--出-來。</font></p><div><br/></div>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「讓人坐毋是義務，應該愛自己心甘情願，這馬和以早的想法無仝<span lang='EN-US'>ah</span>。而且坐長途<span lang='EN-US'>--</span>ê，<span lang='EN-US'>m</span>ā無人<span lang='EN-US'>teh</span>讓位<span lang='EN-US'>--</span>ê。」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>白玉珊一直沒應話。伊心內充滿鬱卒，毋知影欲按怎共伊講較好。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「你<span lang='EN-US'>leh</span>無歡喜？」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「我<span lang='EN-US'>m</span>ā毋知影。」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「讓位本底著是一種美德，毋過<span lang='EN-US'>……</span>」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「莫閣繼續講讓位的代誌<span lang='EN-US'>ah</span>！」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「若無欲講啥？」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「<span lang='EN-US'>……</span>」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「阿婆，你過來，遮有位<span lang='EN-US'>ooh</span>！」忽然有人佇後壁<span lang='EN-US'>teh</span>喝。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「毋免<span lang='EN-US'>lah</span>！我欲到<span lang='EN-US'>ah</span>！」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>婦人人佇龜山落車了後，一直到烏來進前，許濟民攏無閣開喙，白玉珊<span lang='EN-US'>m</span>ā攏毋講話。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>白玉珊</span><span style='font-family:新細明體,serif'>戇戇仔看窗仔外</span><span style='font-family:新細明體,serif'>，後壁一直有人<span lang='EN-US'>teh</span>講話，伊聽袂清楚，<span lang='EN-US'>in</span>敢若<span lang='EN-US'>teh</span>討論<span lang='EN-US'>in</span>，<span lang='EN-US'>m</span>ā敢若毋是。只是伊無想越頭去看。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「恁阿爸佇佗位<span lang='EN-US'>teh</span>做工課？」佇烏來落車了後，許濟民又閣問伊。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「伊這馬<span lang='EN-US'>teh</span>教冊。」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「敢佇大學？」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「著<span lang='EN-US'>ah</span>！」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「以前做大學教授是真了不起的代誌<span lang='EN-US'>neh</span>！」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「這馬<span lang='EN-US'>leh</span>？」伊佇心內按呢想無講<span lang='EN-US'>--</span>出<span lang='EN-US'>-</span>來。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「聽講你有一个兄哥<span lang='EN-US'>teh</span>做醫生。」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「著<span lang='EN-US'>ah</span>！」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「另外閣有一個阿兄<span lang='EN-US'>……</span>」</span></font></p><p><font size='3'><span style='font-family:新細明體,serif'><br/></span></font></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「伊佇美國教冊。」伊按呢講。許濟民對伊的家庭若像足清楚，<span lang='EN-US'>m</span>ā若像真有興趣，毋知伊到底對啥物所在探聽<span lang='EN-US'>--</span>ê。伊今仔日約伊出<span lang='EN-US'>--</span>來，袂輸著是欲叫伊來確認遮个代誌。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>這个時陣，白玉珊忽然想起麗華捌共講過的代誌。麗華看著許濟民佮伊誠倚，有共伊警告<span lang='EN-US'>--</span>過，叫伊猶未真正和伊足熟進前，毋通佮伊定定做伙。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>麗華生甲真清氣相，人<span lang='EN-US'>m</span>ā真巧，公司內底的同事攏真佮意<span lang='EN-US'>--</span>伊，佮意和伊開講。許濟民<span lang='EN-US'>m</span>ā捌佮伊開講<span lang='EN-US'>--</span>過。有一擺，麗華共伊講伊只有初中畢業，伊雄雄恬<span lang='EN-US'>--</span>去，自以後干焦工課的代誌，著無閣和伊開講<span lang='EN-US'>ah</span>。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>        </span><span style='font-family:新細明體,serif'>白玉珊一開始<span lang='EN-US'>m</span>ā無願意相信麗華講的話。毋過麗華講話真實在，袂刁工去講別人的歹話。白玉珊毋是毋相信<span lang='EN-US'>--</span>伊，他想講麗華無的確佮伊有啥物誤會，伊無張持恬恬，應該是有別个原因。</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「你今仔日敢若真無歡喜。」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「若有啥物無歡喜<span lang='EN-US'>--</span>ê。」白玉珊的口氣冷冷。「你毋是有真濟兄弟？」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「五个。」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「你敢是排第一<span lang='EN-US'>--</span>ê？」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「毋是，我排第二。」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「敢攏讀大學？」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><font size='3'><span style='font-family:新細明體,serif' lang='EN-US'>      </span><span style='font-family:新細明體,serif'>「無。大兄佇庄跤<span lang='EN-US'>teh</span>作穡。只有我讀大學，第五<span lang='EN-US'>--</span>ê這馬猶閣<span lang='EN-US'>leh</span>讀高中，成績猶袂䆀<span lang='EN-US'>……</span>」</span></font></p>

<p><span style='font-family:新細明體,serif' lang='EN-US'><font size='3'> </font></span></p>

<p><span style='font-family:新細明體,serif' lang='EN-US'><font size='3'>        </font></span><span style='font-family:新細明體,serif'><font size='3'>許濟民閣一直講<span lang='EN-US'>--</span>落<span lang='EN-US'>-</span>去，是講白玉珊已經無<span lang='EN-US'>teh</span>注意伊講啥物。伊只感覺後壁有跤步聲佮講話的聲音，若像<span lang='EN-US'>teh</span>討論<span lang='EN-US'>in</span>。</font></span></p>

</div></td></tr></tbody></table></div></div><br /><small>Updated on <abbr class="updated" title="2012-05-02T10:17:29.503Z">&#20116;&#26376; 2, 2012</abbr> by <span class="author"><span class="vcard"><a class="fn" href="mailto:[no email found]">[no name found]</a></span></span> (<a href="../history.html">Version <span class="sites:revision">13</span></a>)</small><br /></div></div></body></html>