<html><head><title>ATA098124&#34311;&#32854;&#35424; (Version 4)</title></head><body><div class="hentry webpage" id="https://sites.google.com/feeds/content/site/2012shoatai/5152215601179360052"><h3><span class="entry-title">ATA098124&#34311;&#32854;&#35424;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>
   
   
   
   
   
   
   
   
  
<span>足大的烏影</span>

<p><span lang='EN-US'> </span></p>

<p><span>白玉珊行入去辦公室內底</span></p>

<p><span>對用手提的袋仔提出畫妝篋仔</span></p>

<p><span>照鏡補一仔妝</span></p>

<p><span>煞</span><span lang='EN-US'>--</span><span>落</span><span lang='EN-US'>-</span><span>來看一仔錶仔</span></p>

<p><span>閣差一刻間著九點</span><span lang='EN-US'>ah</span></p>

<p><span lang='EN-US'> </span></p>

<p><span>公司規定講九點準時上班</span></p>

<p><span>伊佮以早仝款</span></p>

<p><span>提早一屑仔時間到</span></p>

<p><span lang='EN-US'> </span></p>

<p><span>董事長平常時是九點半以後才去上班</span></p>

<p><span>有當時仔若有啥物特別的代誌</span></p>

<p><span>嘛會提早佇九點外來公司</span></p>

<p><span lang='EN-US'> </span></p>

<p><span>許濟民已經佇這擺的股東會予人選做董事</span></p>

<p><span>閣經過董事會推選做常務董事</span></p>

<p><span>聽講這一兩工著欲上任</span></p>

<p><span lang='EN-US'> </span></p>

<p><span>許濟民佇兩冬前</span></p>

<p><span>捌因為成績真好</span></p>

<p><span>考牢本公司</span></p>

<p><span>做工課嘛足認真</span></p>

<p><span>無半冬著升甲做股長</span></p>

<p><span>毋閣升起來無外久</span></p>

<p><span>伊雄雄著辭頭路</span><span lang='EN-US'>ah</span></p>

<p><span>轉到一間外國的公司</span></p>

<p><span lang='EN-US'> </span></p>

<p><span>聽講伊佇入去公司進前</span></p>

<p><span>嘛捌換過幾仔種頭路</span></p>

<p><span>對預備軍官退伍了後</span></p>

<p><span>伊考過七八間公司</span></p>

<p><span>逐遍考逐遍牢</span></p>

<p><span>毋若按呢</span></p>

<p><span>逐遍攏排佇頭仔</span></p>

<p><span lang='EN-US'> </span></p>

<p><span lang='EN-US'> </span></p>

<p><span>伊到外國公司了後</span></p>

<p><span>聽講又閣換幾个所在</span></p>

<p><span>愈換公司愈大愈有名</span></p>

<p><span>地位嘛愈懸</span></p>

<p><span>薪水無免講</span></p>

<p><span>當然嘛愈來愈濟</span></p>

<p><span lang='EN-US'> </span></p>

<p><span>想袂到這擺伊竟然閣轉來公司</span></p>

<p><span>職位是常務董事</span></p>

<p><span>佇這間公司內底</span></p>

<p><span>除了擔任董事長佮總經理的頭家</span></p>

<p><span>著是伊的地位上重要</span></p>

<p><span>假使講以後董事長退休</span></p>

<p><span>彼个位著換伊來坐</span></p>

<p><span lang='EN-US'> </span></p>

<p><span>當許濟民猶閣佇公司的時陣</span></p>

<p><span>公司內底著有咧講董事長想欲招伊做囝婿</span></p>

<p><span>毋閣</span></p>

<p><span>這只是一个傳聞</span></p>

<p><span>足濟知影內情的人</span></p>

<p><span>攏講這無可能</span></p>

<p><span>許濟民雖罔是一流的大學畢業</span></p>

<p><span>猶原是一个出身佇作穡人的家庭背景</span></p>

<p><span>敢無法度佮一个有千外萬財產以及千外名員工的董事長有啥物關係</span><span lang='EN-US'>leh</span></p>

<p><span lang='EN-US'> </span></p>

<p><span>有另外一寡人有無仝的看法</span></p>

<p><span lang='EN-US'>in</span><span>講董事長雖然佇公司的經營抑會使接受現代化的方式</span></p>

<p><span>毋閣有一寡觀念</span></p>

<p><span>猶原真保守</span></p>

<p><span lang='EN-US'> </span></p>

<p><span>因為董事長干焦一个查某囝</span></p>

<p><span>伊希望會使為伊招囝婿</span></p>

<p><span>通好有一个孫仔冠上家己的姓</span></p>

<p><span>假使講這个講法是著</span><span lang='EN-US'>--</span><span>的</span></p>

<p><span>伊著真歹揣著一个佇佮伊地位差不多的人做伊的囝婿</span></p>

<p><span lang='EN-US'> </span></p>

<p><span>彼陣許濟民是一个對象</span></p>

<p><span>毋閣不止伊一个選擇</span></p>

<p><span>若是講考慮著人品學問佮對工課熱情的態度</span></p>

<p><span>一个姓楊</span><span lang='EN-US'>--</span><span>的佮一个姓羅</span><span lang='EN-US'>--</span><span>的攏差不多</span></p>

<p><span>閣有一个姓林</span><span lang='EN-US'>--</span><span>的可能性愈大</span></p>

<p><span>無閣伊過無外久著辭去頭路</span></p>

<p><span>跑去出國讀冊</span><span lang='EN-US'>ah</span></p>

</div></td></tr></tbody></table></div></div><br /><small>Updated on <abbr class="updated" title="2012-04-17T01:42:47.456Z">&#22235;&#26376; 17, 2012</abbr> by <span class="author"><span class="vcard"><a class="fn" href="mailto:[no email found]">[no name found]</a></span></span> (<a href="../history.html">Version <span class="sites:revision">4</span></a>)</small><br /></div></div></body></html>