<html><head><title>ATA099135&#37041;&#20134;&#28085; (Version 3)</title></head><body><div class="hentry webpage" id="https://sites.google.com/feeds/content/site/2012shoatai/1915649218515452007"><h3><span class="entry-title">ATA099135&#37041;&#20134;&#28085;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><br/><font size='3' face='新細明體' color='#000000'>
</font><span style='font-family:新細明體'><font size='3' color='#000000'>斗文先生專注的臨摹著文天祥的〈正氣歌〉，彼支筆尖有時剛強有時柔軟，真靈活的佇咧紙的頂懸爬起爬落，逐次若是伊的<u>臨摹</u>佮<u>拓本</u>做了真相像，伊就會大聲喊讚，所以就將筆囥落來，總愛開淡薄仔時間，甲家己寫的佮拓本提來兩个相比較。</font></span><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><span style='font-family:新細明體'><font size='3' color='#000000'>過一睏仔，開始讀冊的工課，打開嚨喉，咿咿嗚嗚的朗讀〈桃花源記〉。伊的年紀雖然已經過六十歲，但是聲音一點仔攏不輸當年，明朗而且閣有餘韻的書聲，</font></span></p><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><span style='font-family:新細明體'><font size='3' color='#000000'>這是斗文先生每一日的功課，而且嘛是數十年來毋捌停止過的。伊一做完工課，嘴內就咬著竹煙吹，手內提著伊孫仔對上海寄來的國事週聞，那行那看的行出稻埕。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><span style='font-family:新細明體'><font size='3' color='#000000'>東爿才拄光，早起的日頭猶為探頭，干焦甲一片薄薄的紅色，染佇咧對面山頭的天頂。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><span style='font-family:新細明體'><font size='3' color='#000000'>籬笆的邊仔跍著一陣鴨仔，看著人就做伙爬起來，呱呱的叫。一隻紅面的鴨仔，搖尾幌頭，用無啥物路用的掌，行倚伊的跤爿烏白食。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span style='font-family:新細明體'>「小動物</span><span lang='EN-US'><font face='Times New Roman'>!</font></span><span style='font-family:新細明體'>甘欲出去？」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><span style='font-family:新細明體'><font size='3' color='#000000'>伊甲籬笆的門打開，彼陣鴨仔，閣呱呱的叫，趕緊欲行出去，伊嘛行出籬笆的門，坐佇門外的一欉年紀足大的茄冬樹跤食薰。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><span style='font-family:新細明體'><font size='3' color='#000000'>冬山頂的天，對淺紅變作深紅，罩佇咧塗跤的露水嘛漸漸焦去，不知不覺當中已經完全消失矣。頭拄仔收割的稻仔頭，已經徛黃矣，田畔內底的草露親像銀珠的光芒閃爍。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><span style='font-family:新細明體'><font size='3' color='#000000'>伊沓沓仔食薰，對伊喙內旋出來的煙，一陣陣飄往頭殼後壁去，伊甲倒爿的目睭一瞌，看著頭前竹圍內底的<u>炊煙</u>。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span style='font-family:新細明體'>有三个人對遐的竹圍內行出來，各人攏紮一个包袱仔，</span><span lang='EN-US'><font face='Times New Roman'>in</font></span><span style='font-family:新細明體'>彎過一坵田來到附近竹圍的時陣，拄好內面嘛有三个人行出來，兩爿攏停落來，交談過幾句話，就鬥陣閣踅過一个彎，沿著田畔，行對遮來矣。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span style='font-family:新細明體'>「甘是陳秀才</span><span lang='EN-US'><font face='Times New Roman'>?</font></span><span style='font-family:新細明體'>」</span><span lang='EN-US'><font face='Times New Roman'>tshuā</font></span><span style='font-family:新細明體'>頭的人出聲問</span><span lang='EN-US'><font face='Times New Roman'>:</font></span><span style='font-family:新細明體'>「七早八早就出來透氣呢</span><span lang='EN-US'><font face='Times New Roman'>?</font></span><span style='font-family:新細明體'>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><span style='font-family:新細明體'><font size='3' color='#000000'>伊佮來的人閣有一段差距，認袂出來是啥人，一直到聽著招呼，才知伊是前竹圍的吳想。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><span lang='EN-US'><font size='3' face='Times New Roman' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span style='font-family:新細明體'>「恁嘛真早起床呢</span><span lang='EN-US'><font face='Times New Roman'>!</font></span><span style='font-family:新細明體'>」伊佇回答的時陣，</span><span lang='EN-US'><font face='Times New Roman'>in</font></span><span style='font-family:新細明體'>已經來到邊仔矣，伊看見</span><span lang='EN-US'><font face='Times New Roman'>in</font></span><span style='font-family:新細明體'>穿的是毋是新正毋穿的衫仔褲，就直覺</span><span lang='EN-US'><font face='Times New Roman'>in</font></span><span style='font-family:新細明體'>欲去佗位矣，「喂，阿想</span><span lang='EN-US'><font face='Times New Roman'>! </font></span><span style='font-family:新細明體'>恁是欲去台北是無</span><span lang='EN-US'><font face='Times New Roman'>?</font></span><span style='font-family:新細明體'>」</span></font></font></p><font size='3' face='新細明體' color='#000000'>

</font></div></td></tr></tbody></table></div></div><br /><small>Updated on <abbr class="updated" title="2012-04-26T05:16:42.485Z">&#22235;&#26376; 26, 2012</abbr> by <span class="author"><span class="vcard"><a class="fn" href="mailto:ata099135@gmail.com">&#37041;&#20134;&#28085;</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>