<html><head><title>ATA099135&#37041;&#20134;&#28085;</title></head><body><table width="100%"><tr valign="top"><td width="150px"><table><tr><th align="left">Navigation</th></tr><tr><td><small><a href="../ata098101liam-gi/index.html">ATA098101&#26519;&#24565;&#23452;</a></small></td></tr><tr><td><small><a href="../ata098104li-sun/index.html">ATA098104&#38515;&#20432;&#28147;</a></small></td></tr><tr><td><small><a href="../ata098105bun-hing/index.html">ATA098105&#24373;&#25991;&#39336;</a></small></td></tr><tr><td><small><a href="../ata098108hui-sim/index.html">ATA098108&#39640;&#24935;&#24515;</a></small></td></tr><tr><td><small><a href="../ata098109u-tsiat/index.html">ATA098109&#37912;&#20110;&#25463;</a></small></td></tr><tr><td><small><a href="../ata098111an-ping/index.html">ATA098111&#24278;&#26191;&#24179;</a></small></td></tr><tr><td><small><a href="../ata098112uan-ki/index.html">ATA098112&#32645;&#29740;&#26827;</a></small></td></tr><tr><td><small><a href="../ata098113gi-tsin/index.html">ATA098113&#26954;&#27778;&#33275;</a></small></td></tr><tr><td><small><a href="../ata098115tsu-hun/index.html">ATA098115&#34311;&#36039;&#21211;</a></small></td></tr><tr><td><small><a href="../ata098118bi-tsu/index.html">ATA098118&#29579;&#24494;&#24904;</a></small></td></tr><tr><td><small><a href="../ata098119hui-kuan/index.html">ATA098119&#33674;&#24800;&#35264;</a></small></td></tr><tr><td><small><a href="../ata098121tsing-hian/index.html">ATA098121&#32645;&#25919;&#36066;</a></small></td></tr><tr><td><small><a href="../ata098123iok-ting/index.html">ATA098123&#34081;&#32946;&#24237;</a></small></td></tr><tr><td><small><a href="../ata098124sing-ing/index.html">ATA098124&#34311;&#32854;&#35424;</a></small></td></tr><tr><td><small><a href="../ata098125nga-ting/index.html">ATA098125&#35377;&#38597;&#23159;</a></small></td></tr><tr><td><small><a href="../ata098126siau-ham/index.html">ATA098126&#34311;&#31601;&#28085;</a></small></td></tr><tr><td><small><a href="../ata098127hing-bun/index.html">ATA098127&#24373;&#39336;&#25991;</a></small></td></tr><tr><td><small><a href="../ata098129phai-suan/index.html">ATA098129&#21555;&#27803;&#29831;</a></small></td></tr><tr><td><small><a href="../ata098131gi-kiat/index.html">ATA098131&#26446;&#23452;&#28500;</a></small></td></tr><tr><td><small><a href="../ata098132tshian-hui/index.html">ATA098132&#26446;&#33418;&#24935;</a></small></td></tr><tr><td><small><a href="../ata098134tshai-iong/index.html">ATA098134&#35613;&#37319;&#23481;</a></small></td></tr><tr><td><small><a href="../ata098135it-kiat/index.html">ATA098135&#40643;&#19968;&#20625;</a></small></td></tr><tr><td><small><a href="../ata098137tik-kong/index.html">ATA098137&#38515;&#24503;&#20809;</a></small></td></tr><tr><td><small><a href="../ata098140hiok-ting/index.html">ATA098140&#38515;&#37057;&#23159;</a></small></td></tr><tr><td><small><a href="../ata098141kui-ui/index.html">ATA098141&#26519;&#23395;&#32173;</a></small></td></tr><tr><td><small><a href="../ata098142bun-i/index.html">ATA098142&#24373;&#25991;&#24609;</a></small></td></tr><tr><td><small><a href="../ata098143kiat-ju/index.html">ATA098143&#21129;&#28500;&#28189;</a></small></td></tr><tr><td><small><a href="../ata098146ui-ni/index.html">ATA098146&#24464;&#26256;&#22958;</a></small></td></tr><tr><td><small><a href="../ata098147ui-ting/index.html">ATA098147&#26041;&#38859;&#23159;</a></small></td></tr><tr><td><small><a href="../ata098149po-giok/index.html">ATA098149&#26041;&#23542;&#29577;</a></small></td></tr><tr><td><small><a href="../ata098151ka-ju/index.html">ATA098151&#35377;&#23478;&#29788;</a></small></td></tr><tr><td><small><a href="../ata098181ka-iong/index.html">ATA098181&#39015;&#20339;&#23481;</a></small></td></tr><tr><td><small>ATA099135&#37041;&#20134;&#28085;</small></td></tr><tr><td><small><a href="../home/index.html">&#39318;&#38913;</a></small></td></tr></table></td><td>&#160;</td><td><div class="hentry webpage" id="https://sites.google.com/feeds/content/site/2012shoatai/1915649218515452007"><h3><span class="entry-title">ATA099135&#37041;&#20134;&#28085;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><div style='margin:0cm 0cm 0pt'><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>原作者</span><span style='color:black;font-family:Arial'> </span><span>朱點人</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>標題</span><span style='color:black;font-family:Arial'> </span><span>秋信</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>改寫者</span><span style='color:black;font-family:Arial'> </span><span>邱亦涵</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span style='color:black;font-family:Arial' lang='EN-US'><font size='3' color='#000000'> </font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>斗文</span><span>先生注神的臨摹文天祥的〈正氣歌〉，彼支筆尖有時硬有時柔軟，靈活的佇咧紙的頂懸</span><span lang='EN-US'><font face='Times New Roman'>peh</font></span><span>起</span><span lang='EN-US'><font face='Times New Roman'>peh</font></span><span>落，</span><span>逐</span><span>改<span style='color:black'>若是伊的模仿</span></span><span style='color:black;font-family:Arial' lang='EN-US'>(</span><span>臨摹</span><span style='color:black;font-family:Arial' lang='EN-US'>)</span><span>佮範例</span><span>(拓本<u>)</u></span><span>做了真相像，伊就會</span><span>大聲喝<span style='color:black'>讚，所以就將筆囥落來，總愛開淡薄仔時間，</span>共<span style='color:black'>家己寫的佮範例提來相比較。</span></span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>過一睏仔，開始讀冊，</span><span>拍<span style='color:black'>開嚨喉，咿咿嗚嗚朗讀〈桃花源記〉。伊的年紀雖然已經過六十歲，但是聲音一點仔攏</span>袂<span style='color:black'>輸當年，明朗閣好聽的讀冊</span>聲，</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>這是斗文先生每一日的功課，而且嘛是數十年來毋捌停止過的。伊一做完工課，喙內</span><span>咬<span style='color:black'>竹薰吹，手內提</span></span><span style='font-family:Arial' lang='EN-US'>in</span><span>孫仔對上海寄來的國事週聞，那行那看行出稻埕。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3' color='#000000'><span>東爿才拄光，早起的日頭猶未探頭，干焦共一片薄薄的紅色，染佇咧對面山頭的天頂。</span></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>籬笆的邊仔跍一陣鴨仔，看著人就做伙</span><span lang='EN-US'><font face='Times New Roman'>peh</font></span><span>起來，呱呱叫。一隻紅面的鴨仔，搖尾幌頭，用無啥物路用的跤蹄，行倚伊的跤爿烏白食。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「小動物</span><span lang='EN-US'><font face='Times New Roman'>!</font></span><span>敢欲出<span style='color:black'>去？」</span></span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'>伊</font><font color='#0000ff'>甲</font><font color='#000000'>籬笆的門拍開，彼陣鴨仔，閣呱呱叫，趕緊欲行出去，伊嘛行出籬笆的門，坐佇門外的一欉年紀足大的茄冬樹跤食薰。</font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'>冬山頂的天，對淺紅變</font><font color='#0000ff'>作</font><font color='#000000'>深紅，罩佇咧塗跤的露水嘛漸漸焦去，不知不覺當中已經完全消失矣。頭拄仔收割的稻仔頭，已經徛黃矣，</font><font color='#0000ff'>田畔</font><font color='#000000'>內底的草露親像銀珠的光芒閃爍</font><span style='color:black;font-family:Arial' lang='EN-US'>(</span><span style='color:black;font-family:Lucida Sans Unicode' lang='EN-US'>siám-sih</span><span style='color:black;font-family:Arial' lang='EN-US'>)</span><span style='color:rgb(0,0,0)'>。</span></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>伊沓沓仔食薰，對伊喙內旋出來的煙，一陣陣飄往頭殼後壁去，伊共倒爿的目睭一瞌，看著頭前竹圍內底的</span><span>炊煙<span style='color:black'>。</span></span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><span style='color:rgb(0,0,0)'>有三个人對遐的竹圍內行出來，各人攏紮一个包袱仔，</span><span style='color:black' lang='EN-US'><font face='Times New Roman'>in</font></span><font color='#000000'>彎過一坵田來到附近竹圍的時陣，拄好內面嘛有三个人行出來，兩爿攏停落來，交談過幾句話，就鬥陣閣踅過一个彎，沿</font><font color='#0000ff'>著田畔</font><font color='#000000'>，行對遮來矣。</font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><span style='color:rgb(0,0,0)'>「敢是陳秀才</span><span style='color:black' lang='EN-US'><font face='Times New Roman'>?</font></span><span style='color:rgb(0,0,0)'>」</span><span style='color:black' lang='EN-US'><font face='Times New Roman'>tshuā</font></span><span style='color:rgb(0,0,0)'>頭的人出聲問</span><span style='color:black' lang='EN-US'><font face='Times New Roman'>:</font></span><font color='#000000'>「七早八早就出來透氣</font><font color='#0000ff'>呢</font><span style='color:black' lang='EN-US'><font face='Times New Roman'>?</font></span><span style='color:rgb(0,0,0)'>」</span></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3' color='#000000'><span>伊佮來的人閣有一段差距，認袂出來是啥人，一直到聽著招呼，才知伊是前竹圍的吳想。</span></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><span style='color:rgb(0,0,0)'>「恁嘛真早起床呢</span><span style='color:black' lang='EN-US'><font face='Times New Roman'>!</font></span><font color='#000000'>」伊</font><font color='#0000ff'>佇</font><font color='#000000'>回答的時陣，</font><span style='color:black' lang='EN-US'><font face='Times New Roman'>in</font></span><span style='color:rgb(0,0,0)'>已經來到邊仔矣，伊看見</span><span style='color:black' lang='EN-US'><font face='Times New Roman'>in</font></span><span style='color:rgb(0,0,0)'>穿的是毋是新正毋穿的衫仔褲，就直覺</span><span style='color:black' lang='EN-US'><font face='Times New Roman'>in</font></span><span style='color:rgb(0,0,0)'>欲去佗位矣，「喂，阿想</span><span style='color:black' lang='EN-US'><font face='Times New Roman'>! </font></span><span style='color:rgb(0,0,0)'>恁是欲去台北是無</span><span style='color:black' lang='EN-US'><font face='Times New Roman'>?</font></span><span style='color:rgb(0,0,0)'>」</span></font></p><font size='3' face='新細明體' color='#000000'>

</font><p style='margin:0cm 0cm 0pt'> </p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「是</span><span>啦，欲去看博覽會<span lang='EN-US'>!</span>陳秀才<span lang='EN-US'>!</span>你嘛來去看啦<span lang='EN-US'>!</span>參阮同齊去<span lang='EN-US'>!</span></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「我無愛</span><span>去。</span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「無去是真可惜的</span><span lang='EN-US'><font face='Times New Roman'>!</font></span><span>別庄我毋知，若是咱庄內，無一家伙仔無去看</span><span lang='EN-US'><font face='Times New Roman'>!</font></span><span>聽講今仔日的團體真濟，無定著臨時火車閣愛客滿</span><span>矣。陳秀才<span lang='EN-US'>!</span>做人無幾時，你閣有歲矣，今仔日毋看，欲等到何時<span lang='EN-US'>!</span>來去看好啦，加看一番風景，毋是真好？</span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「我無愛</span><span>去。</span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「毋去？等阮看轉來閣再講予你</span><span>聽，噯呦<span lang='EN-US'>!</span>時間無早矣<span lang='EN-US'>!</span>阮著趕緊去坐車。</span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>佇咧博覽會猶未開幕進前，政府全力宣傳，島內的新聞也綴咧鼓</span><span>吹，就算是農村各地，嘛攏派鐵路部員去鼓吹，原本無啥物好處的博覽會，經過宣傳的魔力，竟然起效果，引起大批的好名聲。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「行</span><span lang='EN-US'><font face='Times New Roman'>!</font></span><span>到大台北去看博覽會</span><span lang='EN-US'><font face='Times New Roman'>!</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>只要是台北以外的人，毋管是誰攏有這種想法，若親像這世人當中無看一擺袂使的款。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「阿公仔</span><span lang='EN-US'><font face='Times New Roman'>!</font></span><span>警察來矣</span><span lang='EN-US'><font face='Times New Roman'>!</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>秋天的暗暝，斗文先生當咧冊房看報紙，雄雄聽著伊第三个孫仔兇兇狂狂行入來。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「哪會無共伊講我無閒去見伊</span><span lang='EN-US'><font face='Times New Roman'>!</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「我嘛有共伊講，哪知伊攏毋聽，講伊有啥物公務欲見阿公仔的</span><span lang='EN-US'><font face='Times New Roman'>!</font></span><span>阿公仔</span><span lang='EN-US'><font face='Times New Roman'>!</font></span><span>公務是啥物</span><span lang='EN-US'><font face='Times New Roman'>?</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「可惡</span><span lang='EN-US'><font face='Times New Roman'>!</font></span><span>磕袂著就愛來攪擾，今仔日閣是啥物阿里不達的代誌？」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>伊真無歡喜的行出來，看著老巡查佐佐木笑咍咍的坐佇大廳等。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「你閣來矣</span><span lang='EN-US'><font face='Times New Roman'>!</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「陳秀才</span><span lang='EN-US'><font face='Times New Roman'>!</font></span><span>對不住</span><span>囉，我嘛知影你無閒，你請坐啦，我有話欲對你講。</span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>伊做過多年巡查，誠有經驗，講起台灣話就佮台灣人差不多。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「有話請你緊說啦</span><span lang='EN-US'><font face='Times New Roman'>!</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「今仔日是戶口調</span><span>查，</span><span>順紲楂紮一點仔公務來的。」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「</span><span lang='EN-US'><font face='Times New Roman'>……</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「你去中國留學的孫仔，當時欲轉來</span><span lang='EN-US'><font face='Times New Roman'>?</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>「無代誌，轉來欲創啥物？」</font></span></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>「台灣欲開博覽會，伊敢毋轉來看？」</font></span></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>「我毋知。」</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「唔，你毋知影</span><span style='font-family:MS Mincho' lang='JA'>か。</span><span lang='EN-US'><font face='Times New Roman'>(</font></span><span>不知道嗎</span><span lang='EN-US'><font face='Times New Roman'>?)</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>佐佐木講到</span><span>這，停一咧，講起別項代誌<span lang='EN-US'>:</span></span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「博覽會的協贊會愛招會員，普通會員一个人愛</span><span lang='EN-US'><font face='Times New Roman'>…...</font></span><span>五箍</span><span lang='EN-US'><font face='Times New Roman'>……</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「請等</span><span>咧，協贊會</span><span>佮我無事代，哪會講對遮</span><span>來<span lang='EN-US'>!?</span></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「哈哈</span><span lang='EN-US'><font face='Times New Roman'>……</font></span><span>陳秀才</span><span lang='EN-US'><font face='Times New Roman'>!</font></span><span>五箍毋是叫你白納的</span><span lang='EN-US'><font face='Times New Roman'>!</font></span><span>若是做會</span><span>員，協贊會就予你一張會員票，一</span><span>个紀念印</span><span>仔，佇博覽會期間內，隨意出入，閣愛招待你<span lang='EN-US'>……</span></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「按呢你的意思是愛我加入是無</span><span lang='EN-US'><font face='Times New Roman'>?</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「著</span><span>啦。老秀才<span lang='EN-US'>!</span>你去台北看覓咧，看日本的文化</span><span>佮恁的，</span><span>無，是</span><span>清朝的文化有啥物無仝</span><span lang='EN-US'><font face='Times New Roman'>?</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「清朝</span><span lang='EN-US'><font face='Times New Roman'>!</font></span><span>」伊聽見清朝兩字，身軀敢若予電電著，起畏寒，</span><span>戇戇看窗外出</span><span>神。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>博覽會開幕十偌工矣。原本</span><span>干焦攑鋤頭過日，連小可仔雞母相踏攏愛變做話題的田庄人，經過一擺遊島佮博覽會場，可比去月娘踅一逝轉來閣較歡喜，直直呵咾，</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>害遐的袂當去的人足欣羨。斗文先生雖然定著，但是每一擺聽著</span><span lang='EN-US'><font face='Times New Roman'>in</font></span><span>的呵咾，猶是會詳細聽。不過奇怪閣使伊失望是，</span><span lang='EN-US'><font face='Times New Roman'>in</font></span><span>講的台北街市攏毋是以前的地名</span><span>矣。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「這就奇怪矣</span><span lang='EN-US'><font face='Times New Roman'>!</font></span><span>敢講台北就變遮緊</span><span lang='EN-US'><font face='Times New Roman'>!</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>伊有當陣會問家己，想欲到台北去。不過台北已經毋是伊所夢想的所在矣</span><span lang='EN-US'><font face='Times New Roman'>!</font></span><span>所以欲行煞閣擋牢，過幾工了後，忽然收到</span><span lang='EN-US'><font face='Times New Roman'>in</font></span><span>孫仔的同學寄出的批，批的內容是按呢─</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>斗文先生</span><span lang='EN-US'><font face='Times New Roman'>:</font></span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>夏天過去，我佮秋天做伙轉到南國來矣。轉來的目的，一是回故鄉，一是欲看博覽會。你孫仔<span style='font-family:Times New Roman' lang='EN-US'>R</span>君專心課業，無欲轉來，但是交代我一定愛邀請先生，來台北看博覽會</span><span lang='EN-US'><font face='Times New Roman'>!......</font></span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span lang='EN-US'><font face='Times New Roman'><span>     </span><span>                                             </span></font></span><span>姪</span><font face='Times New Roman'> </font><span>王北芳</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span lang='EN-US'><span><font face='Times New Roman'>                                               </font></span></span><span>十二月二十五</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>少少的幾个字，早就下定決心矣。但是伊啥物攏無講，嘛無通知厝內人，閣驚會拄到熟似的人，一个人偷偷仔對火車頭坐早起九點開的班車。</font></span></p><font size='3' face='新細明體' color='#000000'>

</font><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>這工拄好是拜日，車內滿滿攏是</span><span>人。斗文先生拄踏入車內，毋知按怎，所有人的目光攏看對伊</span><span>的身軀頂。佇車內的時裝─日本衫、台灣衫、洋服的環境，忽然間出現斗文先生的古裝─烏色的碗仔帽、烏長衫、烏的包仔鞋，喙內咬竹薰吹，尤其是佇背後的毛尾仔</span><span lang='EN-US'><font face='Times New Roman'>……</font></span><span>佮別人攏無仝款，感覺特別刺目。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>伊感受著眾人的眼光，若像受侮辱，一時感覺足艱苦，但是馬上又閣無囥咧心肝頂，共眾人斜視一遍了</span><span>後，老神在在的坐落去。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>出發的時間到矣，當水螺響起的時陣，伊趕緊將耳仔掩起來，無想欲聽火車的水螺聲，予車內的人攏笑矣。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>火車沓沓仔幌，蹛了慣勢的田庄，慢慢仔向後壁退去。伊雄雄感覺一屑仔空虛，真無聊的共隨時紮佇身軀頂的《海外十洲記》掀開，囥佇大腿頂懸，伊的兩蕊目睭雖然看的是冊，毋過伊煞共字讀進去，車內的對</span><span>話，自然聽對伊的耳仔內矣。伊慢慢仔共頭櫸起來，火車的速度真緊，駛佇甘蔗園邊仔。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「阿柳兄</span><span lang='EN-US'><font face='Times New Roman'>!</font></span><span>你欲到佗位去</span><span lang='EN-US'><font face='Times New Roman'>?</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「去台</span><span>北。</span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「</span><span>唔，你平常遮爾勤儉，哪會甘到台北<span lang='EN-US'>!</span></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>「這，一半是不得已的。」</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「是你家己欲去的</span><span lang='EN-US'><font face='Times New Roman'>!</font></span><span>哪會講不得已</span><span lang='EN-US'><font face='Times New Roman'>!</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「我庄內的警察，硬欲押人著去啦</span><span lang='EN-US'><font face='Times New Roman'>!</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「唔，是按呢喔</span><span lang='EN-US'><font face='Times New Roman'>?</font></span><span>不過阿柳兄</span><span lang='EN-US'><font face='Times New Roman'>!</font></span><span>你嘛免怨嘆，聽講博覽會是有台灣以來，上鬧熱的，看一擺，就算是死嘛甘願</span><span lang='EN-US'><font face='Times New Roman'>!</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「看一擺，就算是死嘛甘願</span><span lang='EN-US'><font face='Times New Roman'>!</font></span><span>」斗文先生若鸚哥對伊念一句。伊想台北若是親像逐家所期待的台北，就無枉費伊來台北一逝矣。伊敢若袂記咧台北已經變矣，啥物府前街、府中街、府後街</span><span lang='EN-US'><font face='Times New Roman'>……</font></span><span>一寡向時的市街，攏全部浮對伊的眼</span><span>前，火車駛愈緊，伊就愈是幻想。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>「艋舺艋舺<span lang='EN-US'>!</span>」</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>伊愖規晡，</span><span>聽著這叫聲，才醒過來。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>「艋舺<span lang='EN-US'>……</span>啊<span lang='EN-US'>!</span>一府二鹿三艋舺的艋舺<span lang='EN-US'>!</span>」</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>伊親像拄著久無看著的朋友，胸坎砰砰跳</span><span>。火車過萬華車站，閣通過兩</span><span>个平交道的時陣，第一會場糖業館的形影，早就照對車窗頂矣。車內的人聽見會場，就相爭欲</span><span lang='EN-US'><font face='Times New Roman'>kheh</font></span><span>對窗爿</span><span>看，伊嘛綴咧看，啊</span><span style='color:black;font-family:Lucida Sans Unicode' lang='EN-US'>!</span><span>向時的台北城址，已經起了博覽會場，伊的胸坎親像予鐵</span><span>槌摃一下，跋落椅仔頂。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>火車佇三點到台北車頭，車內坐久感覺厭</span><span lang='EN-US'><font face='Times New Roman'>siān</font></span><span>的人，逐个攏相爭欲落去。伊嘛綴人群行出剪票</span><span>口。佇亂七八糟的人群內底，每行一步，跤尾攏欲拄著別人的跤後蹬，伊的跤一拐就跋落去，一觸久仔就予人群</span><span>捒到倒爿的一角。伊攑頭看街仔頂，真濟自動車駛佇街仔路，路頭頂起一座城</span><span>門，伊忽然看見城門頂寫「始政四十周年紀念」，驚惶失魂的伊馬上清醒過來。</span><span>徛佇面頭前懸懸的建築物，親像咧對伊奸險的笑，伊幌頭，想起「王侯茅宅皆新立，文武衣冠異昔時」的字</span><span>句，心中有無限滄桑的感慨。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>斗文先生，自少年就真巧，十九歲中秀才，佇撫臺衙辦代誌。二十七歲彼年，當欲赴省考試，無想到台灣佇彼年換人統治，伊的青雲之路，嘛斷絕矣。伊就無閣繼續追求功名，定居佇<span lang='EN-US'>K</span>庄，買幾坵好田，想欲做作田人，過伊的一生。伊的厝內藏一本台灣地圖，佇台灣欲開始新政治的時陣，因為毋捌台灣代，幾若擺欲請伊鬥相共，伊毋但執意毋肯，而且閣謝絕全部的政客。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>斗文先生表面上看來，單純是隱居生活，但伊的心內煞毌是按呢，伊的血，常常為同胞<u>沖沖滾</u>。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>當社會運動上激烈的時陣，伊雖然無實際去參加活動，但是對社會運動其中的文化運動貢獻袂少。台灣人會曉講日本話的愈多，理解漢文的愈少，伊想台灣人佇事業上，果然需要日本話，但另外一方面，煞袂使毋捌漢文。台灣人</span><span>佮漢文是有共同生死的關係</span><span lang='EN-US'><font face='Times New Roman'>!</font></span><span>伊想欲振興漢文，所以就揣一寡有仝款意見的人，創立詩社，發揚擊缽吟。</span><span lang='EN-US'><font face='Times New Roman'>in</font></span><span>的鼓</span><span>吹，真會當刺激社會，所以四界攏有詩社成立，擊缽吟風行全島，當時所產生的詩人，差不多有唐朝遐爾濟。</span></font></font></p><font size='3' face='新細明體' color='#000000'>

</font><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>伊當想欲藉這</span><span>个機會挽救沒落的漢文，無想著遐的厚面皮的詩人，顛倒共伊當做應酬的物件，巴結權勢，甚至，連參</span><span lang='EN-US'><font face='Times New Roman'>in</font></span><span>無底代的日本政客死去，嘛愛做詩去哭伊。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>斗文先生看見這種怪現象，後悔當初時無應該創立</span><span lang='EN-US'><font face='Times New Roman'>(</font></span><span style='color:black;font-family:Lucida Sans Unicode' lang='EN-US'>tshòng-li̍p</span><span lang='EN-US'><font face='Times New Roman'>)</font></span><span>詩社。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>「擊缽吟毋是詩，對普通人的口中唱出來的山歌才是詩。」</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>伊定定吐大氣的講。感覺自己創立詩社，真正是台灣文學界的罪人。一九</span><span lang='EN-US'><font face='Times New Roman'>XX</font></span><span>年的春天，台北欲開全島詩社聯合吟唱會的時陣，伊想藉彼个機會，改革擊缽吟的毛病。一開始坐火車，毋知影是伊身體衰弱，猶是無提防，當火車的水螺響起的瞬間，驚到昏迷過去矣。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>一直到十五年後的今仔日，才閣到台北來。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>台北車頭頭前的路上，人潮相<span lang='EN-US'>kheh</span>往博物館行去，斗文先生若失去了舵的細隻船，毋知影欲划去佗位才好。台北的地理，早就搶走伊以早的記持，伊當咧茫茫毋知影自己的時陣，</span><span>予人捒到第二會場的入口來矣。伊到這時陣已經無時間思考矣，綴人群行入第一文化設施</span><span>館。伊共芝山岩的模型看看</span><span style='color:black;font-family:Lucida Sans Unicode' lang='EN-US'>--</span><span lang='EN-US'>ê</span><span>，往</span><span>倒爿軁過去，彼个門頂懸寫的是</span><span lang='EN-US'><font face='Times New Roman'>:</font></span><span>「第一室，有關教育的陳列」。伊到底是讀冊人，對教育特別有興趣，頂真的看學校的分布圖，但上使伊失望的是伊無了解日本語，所以袂當充分理解伊。伊受氣搖頭，徛佇一幅畫頭前，畫頂畫的是三个學生佇咧學校的深井徛一排，正爿兩个手攑闊喙，倒爿彼个提算盤，展出氣勢。斗文先生小可仔莫名其妙，但是看頂面的字，閣毋捌伊的意義。伊不得已只好掠一个人問</span><span lang='EN-US'><font face='Times New Roman'>:</font></span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>「拜託咧，頂面寫的是啥物意思？」</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「『產業台灣的進步，是對咱開</span><span>始』啦。」彼</span><span>个人解釋予伊聽，閣共伊看一眼，哈哈笑矣。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「哈哈</span><span lang='EN-US'><font face='Times New Roman'>……</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「哈哈</span><span lang='EN-US'><font face='Times New Roman'>……</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>和著笑聲，忽然佇伊背後閣出現兩个笑聲，伊緊回頭一看，兩个日本學生，共兩支手相袚</span><span lang='EN-US'><font face='Times New Roman'>(phua̍h)</font></span><span>佇胸前，喙內閣毋知咧講啥物，用藐視的眼神共伊看。伊受著按呢的侮辱，真正有講袂出喙的悲哀，伊想，假使家己會曉日本話，就愛參</span><span lang='EN-US'><font face='Times New Roman'>in</font></span><span>辯論到底。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「日本鬼</span><span lang='EN-US'><font face='Times New Roman'>!</font></span><span>」伊總算毋管</span><span lang='EN-US'><font face='Times New Roman'>in</font></span><span>聽有抑是聽無，忍不住講出</span><span lang='EN-US'><font face='Times New Roman'>: </font></span><span>「國運的興衰有伊的定數，清朝雖然滅亡矣，但是中國的民族煞無一定</span><span lang='EN-US'><font face='Times New Roman'>……</font></span><span>講啥物博覽會，這只不過是佇咧褒恁家己的</span><span lang='EN-US'><font face='Times New Roman'>…..</font></span><span>煞煞去矣</span><span lang='EN-US'><font face='Times New Roman'>……</font></span><span>啥物『產業台灣的進步</span><span lang='EN-US'><font face='Times New Roman'>……</font></span><span>』，這嘛只不過是恁日本鬼才會使進步，若是台灣人的子弟，恐驚連進步一寸攏無法度咧，閣講啥物教育</span><span lang='EN-US'><font face='Times New Roman'>!</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>伊已經無心情閣看矣，氣怫怫行出來，心肝內閣咧後悔，伊想今仔日根本是白走的</span><span lang='EN-US'><font face='Times New Roman'>!</font></span><span>比起看博覽會，不如去拜候撫台衙門較好</span><span lang='EN-US'><font face='Times New Roman'>!</font></span><span>伊一想起撫台衙門，敢若轉去到四十年前的家己，拄才的一腹肚氣，毋知影消失到佗位去矣。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「阿</span><span>伯，欲去陀位，愛坐車無？</span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><span><font size='3' color='#000000'>會場邊仔跍一个，牽車夫，看見斗文先生佇咧躊躇的款，就徛起來招呼生理。</font></span></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「無愛坐</span><span>啦，我是欲去看撫台衙門的。</span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「撫台衙門</span><span lang='EN-US'><font face='Times New Roman'>?</font></span><span>阿伯</span><span lang='EN-US'><font face='Times New Roman'>!</font></span><span>你知影伊佇佗呢</span><span lang='EN-US'><font face='Times New Roman'>?</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「佇府中街</span><span>啦。</span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「啊</span><span lang='EN-US'><font face='Times New Roman'>!</font></span><span>毋著毋著</span><span lang='EN-US'><font face='Times New Roman'>!</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「毋著</span><span lang='EN-US'><font face='Times New Roman'>?</font></span><span>毋著，那按呢</span><span lang='EN-US'><font face='Times New Roman'>……?</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「阿伯</span><span lang='EN-US'><font face='Times New Roman'>!</font></span><span>看起來你毋是本地</span><span>人，嘛莫怪你毋知，若講撫台衙門的往擺的所在，這馬已經起公會堂矣。</span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「啥物</span><span lang='EN-US'><font face='Times New Roman'>!?</font></span><span>公會堂</span><span lang='EN-US'><font face='Times New Roman'>……</font></span><span>那按呢伊</span><span lang='EN-US'><font face='Times New Roman'>……</font></span><span>」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>「阿伯</span><span lang='EN-US'><font face='Times New Roman'>!</font></span><span>免著急啦，我招你坐車嘛是有目的的。我今仔日規工坐佇這嘛趁無一仙錢，請你予我二十箍，我就拖你到撫台衙門。」</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>十五分鐘了後，斗文先生佇植物園內底的撫台衙門前落車，車夫走矣，伊面對撫台衙門，坐佇椰子樹跤冥想<span lang='EN-US'>……</span>往日遐邇鬧熱的伊，如今哪會按呢冷清<span lang='EN-US'>!</span>啊<span lang='EN-US'>!</span>厝的外表</span><span>仝款，往事煞不仝矣</span><span lang='EN-US'><font face='Times New Roman'>!</font></span><span>伊的心內充滿興衰的感覺，伊沓沓仔徛起來，倚佇椰子樹頂，對身軀頂提出頂日彼張批，共批紙抽出來，兩蕊目睭看對批紙頂懸，但是伊偏偏專注佇批紙上尾的字</span><span lang='EN-US'><font face='Times New Roman'>……</font></span><span>蓬萊</span><span>面影</span><span lang='EN-US'><font face='Times New Roman'>.....</font></span><span lang='EN-US'>.</span><span>。</span></font></font></p><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>季節已經是秋天尾，時間閣黃昏矣，園仔內一</span><span>个人嘛無，微微的風吹徛黃的葉仔，有沙沙的聲，伊的手放開，彼張批就綴風飄落到地面的落葉頂。</span></font></font></p><font size='3' face='新細明體' color='#000000'>

</font></div><font size='3' face='新細明體' color='#000000'>

</font></div></td></tr></tbody></table></div></div><br /><small>Updated on <abbr class="updated" title="2012-06-24T10:03:33.714Z">&#20845;&#26376; 24, 2012</abbr> by <span class="author"><span class="vcard"><a class="fn" href="mailto:ungian@gmail.com">Ungian Iunn</a></span></span> (<a href="history.html">Version <span class="sites:revision">9</span></a>)</small><br /><br /></div><hr /><div><b>Attachments (4)</b><br /><br /><div class="hentry attachment" id="https://sites.google.com/feeds/content/site/2012shoatai/3320366152306992803"><a class="entry-content entry-title" href="final-ATA099135.xls">final-ATA099135.xls</a> - on <abbr class="updated" title="2012-06-13T13:35:31.378Z">&#20845;&#26376; 13, 2012</abbr> by <span class="author"><span class="vcard"><a class="fn" href="mailto:ata099135@gmail.com">&#37041;&#20134;&#28085;</a></span></span> (Version <span class="sites:revision">1</span>)</div><br /><div class="hentry attachment" id="https://sites.google.com/feeds/content/site/2012shoatai/3524931820885957885"><a class="entry-content entry-title" href="&#31179;&#20449;.ppt">&#31179;&#20449;.ppt</a> - on <abbr class="updated" title="2012-06-10T13:22:48.719Z">&#20845;&#26376; 10, 2012</abbr> by <span class="author"><span class="vcard"><a class="fn" href="mailto:ata099135@gmail.com">&#37041;&#20134;&#28085;</a></span></span> (Version <span class="sites:revision">1</span>)</div><br /><div class="hentry attachment" id="https://sites.google.com/feeds/content/site/2012shoatai/2347007843441502285"><a class="entry-content entry-title" href="siukai-ata099135.xls">siukai-ata099135.xls</a> - on <abbr class="updated" title="2012-03-12T09:08:51.769Z">&#19977;&#26376; 12, 2012</abbr> by <span class="author"><span class="vcard"><a class="fn" href="mailto:ata099135@gmail.com">&#37041;&#20134;&#28085;</a></span></span> (Version <span class="sites:revision">1</span>)</div><br /><div class="hentry attachment" id="https://sites.google.com/feeds/content/site/2012shoatai/4092227614357414075"><a class="entry-content entry-title" href="ata099135.xls">ata099135.xls</a> - on <abbr class="updated" title="2012-02-23T02:04:33.095Z">&#20108;&#26376; 23, 2012</abbr> by <span class="author"><span class="vcard"><a class="fn" href="mailto:ata099135@gmail.com">&#37041;&#20134;&#28085;</a></span></span> (Version <span class="sites:revision">1</span>)</div></div></div></td></tr></table></body></html>