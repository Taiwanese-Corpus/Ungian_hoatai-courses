<html><head><title>ATA098129&#21555;&#27803;&#29831; (Version 20)</title></head><body><div class="hentry webpage" id="https://sites.google.com/feeds/content/site/2012shoatai/9038994519062707128"><h3><span class="entry-title">ATA098129&#21555;&#27803;&#29831;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'>
<div dir='ltr'>
<p style='MARGIN:0cm 0cm 0pt'><span><font size='3' color='#000000'>萌芽　　楊逵</font></span></p>
<p style='MARGIN:0cm 0cm 0pt'><span lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><span><font size='3'><font color='#000000'>親愛的亮：</font></font></span></p>
<p style='MARGIN:0cm 0cm 0pt'><span lang='EN-US'><font size='3' color='#000000'> </font></span></p>
<div style='MARGIN:0cm 0cm 0pt'><span><font size='3'><font color='#000000'>　　聽講你的身體真好，建兒嘛真歡喜，但是爸爸啥物時陣轉來？伊三番兩次按呢問？我實在是真為難，叫我怎樣回答伊才好咧？</font></font></span></div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'>
<p style='MARGIN:0cm 0cm 0pt'><span><font size='3'><font color='#000000'>「已經欲轉來矣，已經欲轉來矣<span lang='EN-US'>......</span>」到這馬為止，毋知影講過偌濟擺。自從佇這个熱天，收著你的批，才證明我以前講的攏是騙伊的。但是我並無佇囡仔面頭前講白賊，看完春天時你寄來的彼張批，我總是認為至少佇熱天會使轉來；所以才按呢共伊講，忽然間，這个情形變矣，熱天過了，向望秋天的消息，煞猶無你的歸期，建兒因為按呢憂頭苦面。我講的話誠無信用！有時伊閣會直接共我講：「媽媽講白賊」，我真正的袂堪得強欲哭出來矣！</font></font></span></p></div>
<div style='MARGIN:0cm 0cm 0pt'><font face='arial,sans-serif'><font size='3'><font color='#000000'><span>「因為，這馬你阿爸啊！按呢的<span lang='EN-US'>......</span>」一邊講，我共雙手拍開，「等伊變甲遮爾肥才轉來！」，我按呢講了後，建兒的目睭<font face='arial,sans-serif'>nih</font></span><span>一下<font face='arial,sans-serif'>nih</font></span></font></font><font size='3'><font color='#000000'><span>一</span><span>下，共雙手對後面伸去，「按呢哇！親像氣力足大的嘛？」伊按呢問。</span></font></font></font></div>
<p style='MARGIN:0cm 0cm 0pt'><span lang='EN-US'><font size='3' color='#000000'> </font></span></p>
<p style='MARGIN:0cm 0cm 0pt'><font size='3'><font color='#000000'><span lang='EN-US'><span> 　　</span></span><span>「嗯！嗯！嗯！像以前仝款共你偝佇肩胛頭，無論去公園也好，去山野也好，去海邊也好：只要你佮意的所在著會<font face='arial,sans-serif'>tshuā</font></span><span>你去耍。</span><span>」我講完了後，伊非常歡喜。真的，希望閣有這種的日子啊！予我的話毋是白賊，閣較向望你多多注意家己的身體。</span></font></font></p>
<p style='MARGIN:0cm 0cm 0pt'><span lang='EN-US'><font size='3' color='#000000'> </font></span></p>
<div style='MARGIN:0cm 0cm 0pt'><font size='3'><font color='#000000'><span>　　台灣的文藝界，最近沉淪啊，有真濟真實的攑著日本</span><span>侵略主義的燈火佇引起注意。有心肝的雖然嘛是，怹藏手覕跤的已經倚靜態的事實。假使某乜人這馬嘛出版一本予人禁止的冊，拄著彼个保安課長時，著會講「你是有色分子，袂使」的話。無論社會上的情形是按怎，猶毋過你佇監牢內底毋管你如何的滾絞抑是著急嘛是無效的，但是請你共目前的一種民眾運動的潛力印佇身上吧！只要會使較早健康的出來，這才是你的責任。</span></font></font></div>
<p style='MARGIN:0cm 0cm 0pt'><span style='FONT-FAMILY:Charis SIL,serif' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3'><font color='#000000'><span>　　希望像建兒所講的「氣力足大的」仝款勇健，佇自由的日子內會當無暝無日的作工課。到彼時為止，你應該想著以前你送我的－「臥薪嘗膽」的話，安心咧保養家己的身體吧！</span></font></font></p>
<p style='MARGIN:0cm 0cm 0pt'><span style='FONT-FAMILY:Charis SIL,serif' lang='EN-US'><font size='3' face='Calibri' color='#000000'> </font></span></p>
<div style='MARGIN:0cm 0cm 0pt'><font size='3'><font color='#000000'><span>　　彼个時陣，我希望作一座期待著的理想冊房，佇滿是花芳的花園當中，用細細的蒿草編成一座冬天燒熱熱天清涼的冊房；</span><span>佇遐你著會使共你心內所想著的所有代誌，用小說抑是戲劇表達出來，毋過身體的保重比啥物攏較重要。</span></font></font></div>
<div style='MARGIN:0cm 0cm 0pt'><font size='3'><font color='#000000'><span>　　</span></font></font></div>
<div style='MARGIN:0cm 0cm 0pt'>
<p style='MARGIN:0cm 0cm 0pt'><span>　　<font size='3' color='#000000'>講著欲作一个花園，我想你大概的感覺真驚奇？彼个當時我共這个計畫寫佇進前予你的批，你閣共我笑，講我只是</font></span><font size='3'><font color='#000000'><span>三工新鮮的人，但是，我</span><span>「三工新鮮」的接著你的批是的時，我已經毋是三工新鮮的人矣。我的計畫已經進行一個偌月矣。這馬，已經過兩個月。因為你遮爾看袂起我，所以我刁故意恬恬進行這个計畫，等待花開以後，</span><span>翕相片送予你的時陣，我想你會感覺「呵！你看」的</span><span>驚奇矣！</span></font></font></p>
<p style='MARGIN:0cm 0cm 0pt'><span lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><span><font size='3' color='#000000'>　　所以欲作一間冊房的代誌，嘛會使完成矣！</font></span></p>
<p style='MARGIN:0cm 0cm 0pt'><span lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3'><font color='#000000'><span>　　你時常因為我的</span><span>烏點佇咧煩惱，其實連續十冬作服務生穢涗的生活，有一个部分因為種花才洗掉矣，其他的嘛予這十工的無線電體操洗甲清清氣氣，這第一點，使我對勞動產生了興趣！其次著是予我養成早起的習慣。</span></font></font></p>
<p style='MARGIN:0cm 0cm 0pt'><span style='FONT-FAMILY:Charis SIL,serif;COLOR:black' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3'><font color='#000000'><span>　　做服務生的時陣著毋免講矣，辭職了後，到九點抑是十點鐘的時陣猶未起來咧！而且有時陣閣定定愛睏中晝！起來了後，嘛歸工像起痟仝款戇等欲輪班，這著是作工課吧！其實啥物攏無想欲動手！紩衫啊！照顧囡仔啊！洗衫仔褲啊！這个彼个攏是真麻煩，足食力的代誌，想起來著誠討厭。毋過，這馬我自早起到暗時，歸工攏佇緊張：對挽草、沃水、種花、種菜，到摒掃、洗衫、煮飯佮照顧囡仔等等攏是真快樂的勞動，予我會使歸工緊張。身體因為這種的活動，佇暗時著有抵好的疲勞感，一爬去眠床著睏去矣</span><span style='FONT-FAMILY:Charis SIL,serif;COLOR:black' lang='EN-US'><font face='Calibri'>--------</font></span><span>這是這十年來從來毋捌出現的健康現象。但是佇開始作無線電體操會的頭兩三工，敢若欲等管理的人來敲門才起來：這馬煞佇五點鐘時，著起來矣，佇管理人來召集的時陣，我總是已經共早頓攢好勢矣。我實在無法度表達出這个時陣心內的爽快；若親像我又閣重新變為一个學生時代的小姐。</span></font></font></p>
<p style='MARGIN:0cm 0cm 0pt'><span style='FONT-FAMILY:Charis SIL,serif;COLOR:black' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><span><font size='3' color='#000000'>　　著按呢，這个透早的心情，予我歸工攏清彩；我對園仔內的工課嘛越來越有興趣，敢若已經有進步矣。</font></span></p>
<p style='MARGIN:0cm 0cm 0pt'><span style='FONT-FAMILY:Charis SIL,serif;COLOR:black' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><span><font size='3' color='#000000'>　　日時仔佇日頭下跤作工課穿的，彼以前的杉仔攏全部送予人矣；這馬我已經換作穡人的烏杉，等你轉來的時陣，我的皮膚已經佮作穡人仝款變烏矣，你看著一定會真驚奇！雖然我的皮膚變烏矣，毋過我的心會更加顯示出伊的白！</font></span></p>
<p style='MARGIN:0cm 0cm 0pt'><span style='FONT-FAMILY:Charis SIL,serif;COLOR:black' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><span><font size='3' color='#000000'>　　最近「奉公班」佇招募成人補習班，是召集毋捌字的人，教怹讀冊佮寫字，昨日管理員來看我，閣叫我去遐做老師，我真歡喜嘛已經答應矣。</font></span></p>
<p style='MARGIN:0cm 0cm 0pt'><span style='FONT-FAMILY:Charis SIL,serif;COLOR:black' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3'><font color='#000000'><span>　　是誠實的，我猶未共你講過咧！著是本來我希望佇女子學校畢業了後去做幼稚園的老師，欲教的對象是小小的囡仔，唱「粉鳥！勃，勃」的歌。毋過厝內因為老爸做生理失敗來破產，然後，佇我三年仔的時陣，嘛因為按呢著無去上課矣，為著欲負擔全家的生活，我才去做服務生：對彼當時開始，我著過著討厭的日子，了後，老爸過身去，無偌久，老母嘛對咧去，從此以後，著無需要我趁錢飼家矣，猶毋過已經做習慣這个工課，無想欲離開，佇彼个時陣，我真佮意文學的冊，所以人著予我一个「文學服務生」的名，因為朋友的介紹，才熟似讀文科大學生的你，經過你的苦勸，我已經有辭職的決心，敢若一定愛換工課矣。但是，講著查某人的工課，我認為這个彼个攏是差不多，我想起我的同學</span><span style='FONT-FAMILY:Charis SIL,serif;COLOR:black' lang='EN-US'><font face='Calibri'>R</font></span><span>佮</span><span style='FONT-FAMILY:Charis SIL,serif;COLOR:black' lang='EN-US'><font face='Calibri'>K</font></span><span>，怹佇公司內做女員工，毋過是差不多？反正，一个查某服務生想欲去做一个員工是袂受人歡迎的。</span></font></font></p>
<p style='MARGIN:0cm 0cm 0pt'><span style='FONT-FAMILY:Charis SIL,serif;COLOR:black' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3'><font color='#000000'><span>　　講著</span><span style='FONT-FAMILY:Charis SIL,serif;COLOR:black' lang='EN-US'><font face='Calibri'>R</font></span><span>！已經做人的細姨矣。</span><span style='FONT-FAMILY:Charis SIL,serif;COLOR:black' lang='EN-US'><font face='Calibri'>K</font></span><span>閣甲可憐，因為對主任彼爿感染著</span><span>梅毒予人放提，這馬佇</span><span style='FONT-FAMILY:Charis SIL,serif;COLOR:black' lang='EN-US'><font face='Calibri'>X X</font></span><span>街做趁食查某－這是因為查某人的軟汫？抑是查埔人的獸性？你大概又閣認為是社會制度的罪惡；我反倒轉認為是一種人類意志的作用！</span></font></font></p>
<p style='MARGIN:0cm 0cm 0pt'><span style='FONT-FAMILY:Charis SIL,serif;COLOR:black' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><span><font size='3' color='#000000'>　　然後，因為你的關係，我共建兒生出來，但是我猶未有改行的決心，逐工攏讀你送我的各種冊佮雜誌，我的心內期待著你畢業的彼工來到。你講，你畢業了後，生活可能的真困難，猶毋過因為咱夫妻兩人的拍拚，咱一定會做伙行過艱苦的時陣，你按呢的鼓勵我，所以我嘛相信你。但是柱畢業無久的你，為著台灣民族運動的事件，煞予人關入去監牢內底，我真失望敢若像失去燈塔的破船，一時仔，又閣生活佇烏暗內。</font></span></p>
<p style='MARGIN:0cm 0cm 0pt'><span style='FONT-FAMILY:Charis SIL,serif;COLOR:black' lang='EN-US'><font size='3' face='Calibri' color='#000000'> </font></span></p><font face='新細明體'><font size='3'><font color='#000000'><span>　　所以，我無辭職，嘛無去酒家做工課，只是共你以前予我的冊佮批用甲破糊糊，毋知影看過偌濟擺矣！因為遮的物件是我唯一的安慰，唯一的朋友，逐工只有這才會當替我解愁。無論</span><span>收著的是你對<span style='COLOR:black'>監牢來的批，我總是半憂半喜。因為按呢，連酒家的朋友來看我時，我嘛毋敢講欲辭職；這著是因為「若是遮的賰錢用完了後……佇彼个時陣……」這種想法一直對我頭腦出現予我真不安。</span></span></font></font></font><font face='Calibri'><span lang='EN-US'><font size='3' color='#000000'>  </font>    </span></font></div>
<div style='MARGIN:0cm 0cm 0pt'><span style='FONT-FAMILY:Charis SIL,serif' lang='EN-US'><font size='3' face='Calibri' color='#000000'> </font></span></div>
<div style='MARGIN:0cm 0cm 0pt'><span style='FONT-FAMILY:Charis SIL,serif' lang='EN-US'>
<p style='MARGIN:0cm 0cm 0pt'><span><font size='3'><font color='#000000'>　　過了幾工，<span style='COLOR:black'>熟似時常來遮賣花的阿婆，我閣定定去伊的園仔內耍，阮根本變成一對好朋友矣。佇咧講耍笑時，我講出想欲種花的想法，伊聽著遮的，閣有你的代誌，伊真心真意的講「彼無啥物了不起的」鼓勵我而且閣替我設計，遮的代誌我攏寫佇進前予你的批，你彼个時陣閣笑我真歹勢咧！</span></font></font></span></p>
<p style='MARGIN:0cm 0cm 0pt'><span style='FONT-FAMILY:Charis SIL' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3' color='#000000'><span>　　猶毋過因為彼位阿婆的幫助，借來兩百坪的園仔，這才兩個月以前的代誌咧！彼時我想欲馬上共你講，毋過因為你講過的「<span style='COLOR:black'>歹勢</span>」佮「<span style='COLOR:black'>三工新鮮</span>」，所以，我才會有固執而且恬恬做予你看的決心。但是，有時嘛會有一種懷疑佮後悔，甚至啥物代誌攏無想欲做；尤其是抵抵開始的時陣，全身的骨頭攏會痠痛。毋過猶未到半個月，我敢若養成做這種工課的習慣，這時；我想欲共你講予你歡喜；雖然，我已經毋是「<span style='COLOR:black'>三工新鮮</span>」的人矣，但是，我閣驚予你笑「<span style='COLOR:black'>三工新鮮</span>」咧！所以我想抑是像頭前講過的：著等到花開矣才閣翕相片予你，予你看甲會發出「唉啊」的呼聲。</span></font></p>
<p style='MARGIN:0cm 0cm 0pt'><span style='FONT-FAMILY:Charis SIL' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3' color='#000000'><span>　　佇這兩個月內底，我雖然有種種的躊躇；但是，這馬我已經感覺做這種工課的快樂矣。而且我一生的理想佮抱負，著是佇花園的中間替你起一間冊房；無論是起大風落大雨抑是其他的物件，我煞真冷靜的等待你自由的彼工來到。</span></font></p>
<p style='MARGIN:0cm 0cm 0pt'><span style='FONT-FAMILY:Charis SIL' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3' color='#000000'><span>　　這馬，我想起過去的種種辛酸，佮這十幾工的懷疑閣有後悔，更加予我感覺莫名的快樂。</span></font></p>
<p style='MARGIN:0cm 0cm 0pt'><span style='FONT-FAMILY:Charis SIL' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3' color='#000000'><span>　　啊！囡仔醒矣，應該是欲小便矣？</span></font></p>
<p style='MARGIN:0cm 0cm 0pt'><span style='FONT-FAMILY:Charis SIL' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3' color='#000000'><span>　　囡仔小便以後，又閣睏去矣。伊是有一个規律的，平衡的喘氣，予人感覺伊的健康，尤其是予日頭曝烏的面，更加顯出伊的勇健，毋過伊時常會感冒，彼兩三工前吹來的季風，發出稀微的叫聲，冷冷的吹入去厝內，伊煞嘛是安寧的睏。</span></font></p>
<p style='MARGIN:0cm 0cm 0pt'><span style='FONT-FAMILY:Charis SIL' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3'><font color='#000000'><span>　　以前，這个囡仔毋知影按怎無愛食青菜，這馬，園仔內種的青菜已經有五寸長矣。「去挽來吧！去挽來吧！」伊時常對我按呢講。所以猶未夠水著挽一半來，一半囥佇<span style='COLOR:black'>醬湯內，一半著囥一點鹽佮豆油，</span></span><span style='FONT-FAMILY:Charis SIL;COLOR:black'><font face='Calibri'> </font></span><span>伊著講「好食啊！好食啊！」，又閣貯半碗飯。我看伊嘛佇咧食，這又閣幼又閣鮮的菜感覺閣甲好食矣，大概因為是家己流汗做出來的原因，雖然是青菜，嘛敢若更加好食矣。</span></font></font></p>
<p style='MARGIN:0cm 0cm 0pt'><span><font size='3' color='#000000'>賣花的阿婆佇我的園仔內種的洋牡丹，已經有一尺長矣，後個月著開花矣，講著這，建兒總是逐日按呢鬧「開啊！開啊！緊開花啊！」</font></span></p>
<p style='MARGIN:0cm 0cm 0pt'><span style='FONT-FAMILY:Charis SIL;COLOR:black' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><span><font size='3' color='#000000'>　　所以，我佇咧挽草的時陣，伊嘛綴咧挽，當初，伊定定毋知影佗一个是花佗一个是草，這馬絕對袂發生這種代誌矣。毋但按呢，連透早我用噴水壺灌水的時陣，伊嘛綴我，閣共我的噴水壺「借一下借一下」。</font></span></p>
<p style='MARGIN:0cm 0cm 0pt'> </p><span>
<p style='MARGIN:0cm 0cm 0pt'><font color='#000000'><font size='3'><span>　　「哇！這毋是真重嘛？回頭買一个細的予你吧……」聽完我的話</span><span>，</span><span style='FONT-FAMILY:Charis SIL,serif' lang='EN-US'><span><font face='Calibri'>   </font></span></span><span>伊著真乖佇邊仔踅圓箍仔，因為按呢逐遍食完中晝佇咧歇睏的時陣，伊三番兩次叫我去街仔買噴水壺，所以著佇街仔的舊貨店內揣著一个細細的買予伊，佇第二工的透早，伊真早起床，佇有種子的土地頂頭細膩的沃水。</span></font></font></p>
<p style='MARGIN:0cm 0cm 0pt'> </p>
<p style='MARGIN:0cm 0cm 0pt'><font size='3'><font color='#000000'><span>　　「啥物時陣的開啊！」</span></font></font></p>
<p style='MARGIN:0cm 0cm 0pt'> </p>
<p style='MARGIN:0cm 0cm 0pt'><font size='3'><font color='#000000'><span>　　「這个……」</span></font></font></p>
<p style='MARGIN:0cm 0cm 0pt'> </p>
<p style='MARGIN:0cm 0cm 0pt'><font size='3'><font color='#000000'><span>　　因為我對這無經驗，所以袂使回答。</span></font></font></p>
<p style='MARGIN:0cm 0cm 0pt'> </p>
<p style='MARGIN:0cm 0cm 0pt'><font size='3'><font color='#000000'><span>　　「阿婆講過，大概三工抑是四工著會發芽矣！」</span></font></font></p>
<p style='MARGIN:0cm 0cm 0pt'><font size='3'><font color='#000000'><span>　　</span></font></font></p>
<p style='MARGIN:0cm 0cm 0pt'><font size='3'><font color='#000000'><span>　　自從按呢講以後，每工去沃水的時，伊總是斟酌看了後講：「媽，猶未出來咧！」</span></font></font></p>
<p style='MARGIN:0cm 0cm 0pt'> </p>
<p style='MARGIN:0cm 0cm 0pt'><font size='3'><font color='#000000'><span>　　煞來伊著對行去洋牡丹的中央：「開啊！開啊！緊開啊！」一直講。</span></font></font></p>
<p style='MARGIN:0cm 0cm 0pt'> </p>
<p style='MARGIN:0cm 0cm 0pt'><font size='3'><font color='#000000'><span>　　逐遍聽著「開啊！開啊！」的叫聲，我嘛佇咧想這个代誌。</span></font></font></p>
<p style='MARGIN:0cm 0cm 0pt'><span style='FONT-FAMILY:Charis SIL,serif' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3'><font color='#000000'><span>　　透早起來，忽然間開一蕊洋牡丹，這是有紅帶白的叫做村姑的一種，嘛是建兒上愛的花；所以我叫著：</span></font></font></p>
<p style='MARGIN:0cm 0cm 0pt'><span style='FONT-FAMILY:Charis SIL,serif' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3'><font color='#000000'><span>　　「建兒，建兒！開矣！開矣！村姑開矣呵！」建兒趕緊共棉被掀開，連鞋仔都無穿著走出來，紲落來，「呵！呵！開矣！」的一面喝，一面用手佇花蕊的邊仔畫圓箍仔，一面拍噗仔。想起遮的，著緊欲予我歡喜甲流目屎。</span></font></font></p>
<p style='MARGIN:0cm 0cm 0pt'><font size='3'><font color='#000000'><span>毋過，阿婆講，這蕊花閣愛等一個月才會開。我這馬敢若歡喜閣煩惱的期待著，所以每工起床的時陣，我總是真驚惶的到園仔內看這蕊花敢有可能開。</span></font></font></p>
<p style='MARGIN:0cm 0cm 0pt'><span style='FONT-FAMILY:Charis SIL,serif' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3'><font color='#000000'><span>　　了後，阿婆來矣，伊發現洋牡丹的根內底有蟲，閣共我講：「有三叢根因為予蟲咬所以死矣；這種叫做『夜盜蟲』蟲，著是佇半暝時仔出來破壞的蟲，所以一定愛佇半暝抑是天光進前，趁蟲猶未入去下跤時，去共掠起來。」一難才去矣一難又閣來，世俗人著是靠按呢的磨練才會堅強佮勇敢吧！</span></font></font></p>
<p style='MARGIN:0cm 0cm 0pt'><span style='FONT-FAMILY:Charis SIL,serif' lang='EN-US'><font size='3' face='Calibri' color='#000000'> </font></span></p>
<p style='MARGIN:0cm 0cm 0pt'><font size='3'><font color='#000000'><span>　　已經一點矣吧！兩個月來，這是我上晏睏的一暗，最近我養成每工五點鐘起床的習慣，若閣毋睏，明仔載的蟲走去矣咧？……我按呢想……</span></font></font></p>
<p style='MARGIN:0cm 0cm 0pt'><font size='3'><font color='#000000'><span>　</span></font></font></p>
<p style='MARGIN:0cm 0cm 0pt'><span><font size='3' color='#000000'>　　祝你晚安！</font></span></p>
<p style='MARGIN:0cm 0cm 0pt'> </p><span><font size='3' color='#000000'>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'> 　　昨暝上床了後，因為想你，我睏袂去矣。雖然我真寂寞，毋過閣有照顧花草的自由；建兒用我的手股作枕頭睏去矣，雖然袂使隨意的做工課，至少閣是自由的。但是想著鐵窗仔無講話的對象嘛無講話的自由，孤單的你，目屎著一滴一滴流落來。</span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'> </font></span></p>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'>　　著佇這个眠眠的時陣，我睏去矣，我夢見開滿洋牡丹、菊花、劍蘭佮其他真濟花蕊的園仔當中，有一間足美麗的冊房，我整理桌頂的物件，建兒騎佇你彼敢若親像勇士的肩胛頭，慢吞吞的入來，我共鋼筆佮紙收好了後，講：</span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'> </font></span></p>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'>　　「建兒，阿爸有工課欲做咧！你去挽花草吧……」</span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'> </font></span></p>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'>　　講完，著共囡仔對你的肩胛頭抱落來，你像變魔術的人仝款真緊著坐佇椅仔頂頭，一時仔，著寫出一齣厚厚的戲劇。紲落來，真緊的換一个場面，像面對某一个戲院的舞台，你我佮建兒三的攏櫼佇人群中，舞台佇咧演一幕偉大的場面，觀眾攏真熱情！舞台頂的演員佮台跤的觀眾互動，情愛像海湧向怹拍來。阮嘛因為按呢心內感覺真滂湃佮感動。突然間，我煞看袂著你佮囡仔，目箍紅紅佇咧揣。</span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'> </font></span></p>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'>　　「媽，媽！」耳仔邊敢若有建兒的聲音佇叫。</span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'> </font></span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'>　　</font></span><span style='font-family:新細明體,serif;COLOR:black;FONT-SIZE:11.5pt'>我驚醒矣，一起床，眠床頂煞無囡仔的影跡。</span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'> </font></span></p>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'>　　「媽，媽！」佇這个時陣，又閣聽著建兒佇田園內連續傳來的叫聲。</span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'> </font></span></p>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'>　　著按呢，我走出去。</span></p>
<p style='MARGIN:0cm 0cm 0pt'> </p>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'>　　「出矣，出矣，芽發出來矣！」跍佇邊仔的建兒，一看著我著一邊叫一邊跳。</span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'> </font></span></p>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'>　　我走敢若飛的走過去。</span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'> </font></span></p>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'>　　是真的，像一大陣的狗蟻佇咧搬食的物件，滿菜園攏是一蕊一蕊的白色，十幾種的花佮青菜的芽已經發出矣！</span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'> </font></span></p>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'>　　我家己建立起來的新園地，著按呢發芽矣！又閣慢慢咧生長。我佮囡仔嘛因為勞動一工一工得著新的快樂，而且得著無限的希望佮鼓勵。最近，我真想欲共美麗的花蕊佮新鮮的青菜分送予別人，除了按呢以外，我上大的期待，著是佇這園仔內演出精彩的戲劇，共我夢中所看著的彼種感動分送予勞動的人民。</span></p>
<p style='MARGIN:0cm 0cm 0pt'><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'> </font></span></p>
<p style='MARGIN:0cm 0cm 0pt'><span style='font-family:新細明體,serif;COLOR:black;FONT-SIZE:11.5pt'>　　最後，我真正希望你會使健康的轉來，予</span><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'>l</font></span><span style='font-family:新細明體,serif;COLOR:black;FONT-SIZE:11.5pt'>á</span><span style='font-family:Charis SIL,serif;COLOR:black;FONT-SIZE:11.5pt' lang='EN-US'><font face='Calibri'>m</font></span><span style='font-family:新細明體,serif;COLOR:black;FONT-SIZE:11.5pt'>做伙拍拚實現阮的夢！</span></p>
</font></span> </span> </span></div></div></td></tr></tbody></table></div></div><br /><small>Updated on <abbr class="updated" title="2012-05-29T16:16:36.048Z">&#20116;&#26376; 29, 2012</abbr> by <span class="author"><span class="vcard"><a class="fn" href="mailto:grass2524@gmail.com">Sally Wu</a></span></span> (<a href="../history.html">Version <span class="sites:revision">20</span></a>)</small><br /></div></div></body></html>