<html><head><title>ATA098129&#21555;&#27803;&#29831; (Version 4)</title></head><body><div class="hentry webpage" id="https://sites.google.com/feeds/content/site/2012shoatai/9038994519062707128"><h3><span class="entry-title">ATA098129&#21555;&#27803;&#29831;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'>
<div dir='ltr'>
<div style='MARGIN:0cm 0cm 0pt'><span><font size='3'>萌芽　　楊逵</font></span></div>
<div style='MARGIN:0cm 0cm 0pt'> </div>
<p style='MARGIN:0cm 0cm 0pt'><span><font size='3'>親愛的亮：</font></span></p>
<div style='TEXT-INDENT:23pt;MARGIN:0cm 0cm 0pt'> </div>
<div style='TEXT-INDENT:23pt;MARGIN:0cm 0cm 0pt'><span><font size='3'>聽講你的身體真好，建兒嘛真歡喜，但是爸爸啥物時陣轉來？伊三番兩次按呢問？我實在是真為難，叫我怎樣回答伊才好咧？</font></span></div>
<div style='TEXT-INDENT:23pt;MARGIN:0cm 0cm 0pt'> </div>
<div style='TEXT-INDENT:23pt;MARGIN:0cm 0cm 0pt'><span><font size='3'>「已經快囉，已經快囉<span lang='EN-US'>......</span>」到這馬為止，毋知影講過偌濟擺。自從佇這个熱天，收著你的批，才證明我以前講的攏是騙伊的。但是我並無佇囡仔面頭前講白賊，看了彼張春天時你寄來的批，我總是認為至少佇熱天會使轉來；所以才按呢共伊講，忽然間，這个情形變啊，熱天過了，向望著秋天的消息，紲猶無你的歸期，建兒因為按呢憂頭苦面。我講的話誠無信用！有時伊閣會直接共我講：「媽媽講白賊」，我真正的袂堪得強欲哭出來啊！</font></span></div>
<div style='TEXT-INDENT:23pt;MARGIN:0cm 0cm 0pt'> </div>
<div style='TEXT-INDENT:23pt;MARGIN:0cm 0cm 0pt'><font size='3'><span>「因為，這馬你阿爸啊！按呢的<span lang='EN-US'>......</span>」一邊講，我共雙手拍開，「等伊變甲遮爾肥才轉來！」，我按呢講了後，建兒的目睭𥍉</span><span>一下nih</span><span>一下，共雙手對後面伸去，「按呢哇！親像氣力足大的嘛？」伊按呢問。</span></font></div>
<div style='TEXT-INDENT:23pt;MARGIN:0cm 0cm 0pt'><span lang='EN-US'><span><font size='3'> </font></span></span></div>
<div style='TEXT-INDENT:23pt;MARGIN:0cm 0cm 0pt'><font size='3'><span>「嗯！嗯！嗯！像以前仝款共你偝佇肩胛頭，無論去公園也好，去山野也好，去海邊也好：只要你佮意的所在著會tshuā𤆬</span><span>你去耍</span><span>。</span><span>」我講完了後，伊非常歡喜。真的，希望閣有這種的日子啊！予我的話毋是白賊，閣較向望你多多注意家己的身體。</span></font></div>
<div style='TEXT-INDENT:23pt;MARGIN:0cm 0cm 0pt'> </div>
<div style='TEXT-INDENT:23pt;MARGIN:0cm 0cm 0pt'><font size='3'><span>台灣的文藝界，最近沉淪啊，有真濟真實的攑著日本</span><span>侵略主義的燈火佇引起注意。有心肝的雖然嘛是，怹藏手覕跤的已經倚靜態的事實。假使某乜人這馬嘛出版一本予人禁止的冊，拄著彼个保安課長時，著會講「你是有色分子，袂使」的話。無論社會上的情形是按怎，猶毋過你佇監牢內底毋管你如何的滾絞抑是著急嘛是無效的，但是請你共目前的一種民眾運動的潛力印佇身上吧！只有會使較早健康的出來，這才是你的責任。</span></font></div>
<div style='TEXT-INDENT:23pt;MARGIN:0cm 0cm 0pt'> </div>
<div style='TEXT-INDENT:23pt;MARGIN:0cm 0cm 0pt'><font size='3'><span>希望像建兒所講的「氣力足大的」仝款勇健，佇自由的日子內會當無暝無日的作工課。到彼時為止，你應該想著以前你送我的－「臥薪嘗膽」的話，安心咧保養家己的身體吧！</span></font></div>
<div style='TEXT-INDENT:23pt;MARGIN:0cm 0cm 0pt'> </div>
<div style='TEXT-INDENT:23pt;MARGIN:0cm 0cm 0pt'><font size='3'><span>彼个時陣，我希望作一座期待著的理想的冊房，佇滿是花芳的花園當中，用細細的蒿草編成一座冬天燒熱熱天清涼的冊房：佇遐你著會使共你心內所想著的所有代誌，用小說抑是戲劇表達出來，毋過身體的保重比啥物攏較重要。</span><span style='FONT-FAMILY:Lucida Sans Unicode,sans-serif' lang='EN-US'><font color='#000000'><span> </span><span>      </span></font></span></font></div><br/></div></td></tr></tbody></table></div></div><br /><small>Updated on <abbr class="updated" title="2012-04-17T19:36:05.201Z">&#22235;&#26376; 17, 2012</abbr> by <span class="author"><span class="vcard"><a class="fn" href="mailto:grass2524@gmail.com">Sally Wu</a></span></span> (<a href="../history.html">Version <span class="sites:revision">4</span></a>)</small><br /></div></div></body></html>