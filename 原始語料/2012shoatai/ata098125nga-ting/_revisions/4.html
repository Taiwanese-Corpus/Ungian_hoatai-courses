<html><head><title>ATA098125&#35377;&#38597;&#23159; (Version 4)</title></head><body><div class="hentry webpage" id="https://sites.google.com/feeds/content/site/2012shoatai/8660843060694650720"><h3><span class="entry-title">ATA098125&#35377;&#38597;&#23159;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'>
<div dir='ltr'>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>一</span></font></font></font></p>
<p style='TEXT-INDENT:24pt;MARGIN:0cm 0cm 0pt'><span lang='EN-US'><font size='3' face='arial,sans-serif' color='#000000'> </font></span></p>
<p style='TEXT-INDENT:24pt;MARGIN:0cm 0cm 0pt'><font size='3'><font color='#000000'><font face='arial,sans-serif'><span>「猴囝仔，閣欲哭</span><span lang='EN-US'>--</span><span>哩？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>         </span></span><span>心肝頭一把火，伊共家己將欲哭的頭攲一爿，木春</span><span lang='EN-US'>tàinn</span><span>小弟的頭，小弟就</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>   </span><span>      </span></span><span>閣較「唉</span><span lang='EN-US'>──</span><span>唉」叫，喝甲嚨喉強欲破</span><span lang='EN-US'>--</span><span>去仝款，睏佇塗跤，雙跤雙手烏白舞，</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span>共油罐仔捒倒</span><span lang='EN-US'>--</span><span>去。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>        </span></span><span>「這死囡仔</span><span lang='EN-US'>……</span><span>」木春共拳頭母捏予絚，跍落去。「閣欲拍阿哦！」毋過攑</span><span lang='EN-US'>--</span><span>起來的手骨煞失去原來的氣力。木春對伊溫柔仔講：</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font size='3'><font face='arial,sans-serif' color='#000000'><span>「真傷腦筋阿，哭、哭，欲按怎咧？阿母就欲轉來阿。衫洿垃圾矣。」</span></font></font></p>
<p style='MARGIN:0cm 0cm 0pt'><font face='arial,sans-serif'><font size='3'><font color='#000000'><span lang='EN-US'><span>  </span><span>       </span></span><span>因為伊會記得佇這个厝裡又閣欲搬出的場面是偌恐怖</span><span lang='EN-US'>--</span><span>的。木春早就予這種</span></font></font><font size='3'><font color='#000000'><span>代誌嚇驚甲慣勢矣。每一工攏按呢，下昏時空課做完轉來厝的父母，馬上開始冤家，結果就互相拍起來矣。九歲的木春覕佇眠床邊偷看，小弟哞哞哮。「木春，你是柴頭哦？」阿母若咬喙齒根若喝。「好好，佮阿兄去耍。」木春按眠床內底旋出來，干焦欲共小弟掠牢仝款，牽伊同齊走去外口。佇田岸頂懸坐</span><span lang='EN-US'>--</span><span>落來，伊時常問小弟：「阿城，你敢會驚？拄仔哮甲──」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>         </span></span><span>掰起看會著空縫的食飯桌桌頂，木春共手伸入去飯桶，共桶內的飯粒仔抾倚，捏一粒飯丸，塞佇小弟的手裡。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>「好矣好矣，莫哭，食這。閣哭，阿母轉</span><span lang='EN-US'>--</span><span>來就討皮疼阿，阿城。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span><span>    </span></span><span>小弟馬上無咧哭，用細細的喙食甲真滿足。鼻水佮目屎嘛摻飯做伙流入喙裡。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>「敢好食？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>兩个兄弟食冷飯食慣勢矣。阿母透早欲去工作時留落來的飯，到中晝就冷去矣，水氣粘佇頂懸。大人攏走矣了後，真自由咧守厝，記起來的時就按飯桶內挖飯出來食。兄弟兩人就是按呢大的。腹肚漸漸大起來，像有身的查某人。煞攏無破病過。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>耍一工耍了過癮矣，佇咧眩眩茫茫，外面的竹仔門傳出嘎聲。木春驚一趒，目睭展金金。「阿母轉</span><span lang='EN-US'>--</span><span>來矣！」搖醒身軀邊的小弟，走去門口一看，轉來的煞是阿爸楊添丁。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>木春用親像歸工攏咧等待閣像咧扶挺的口氣對阿爸講：</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「阿爸──今仔日有較早哦。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「啊──」楊添丁斡頭向囡仔這爿，回應矣。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「恁阿母敢轉來矣？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>一面提草仔予關佇牛牢內底的赤牛食，伊共鈕仔敨開徛</span><span lang='EN-US'>--</span><span>咧，用竹仔做的細頂瓜笠仔帶胸坎擛風。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「抑袂咧。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「嗯！」阿爸輕輕</span><span lang='EN-US'>--</span><span>仔頕頭。「腹肚枵猶未？」過一時仔閣問。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>木春的頭頕一下。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>天色沓沓仔暗矣。佇咧流血仝款的黃昏天頂，白鴒鷥排規排咧飛，嘎嘎叫。無風，苦重的燒熱矺牢身軀，蠓仔佇面頭前歸陣唱歌。汗按額頭喢喢滴。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>楊添丁共一撮甘蔗葉仔點著火，擲入灶內底。徛起來，共水舀佇鼎內沙沙沙咧洗。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「木春阿，煮飯啦。恁阿母閣毋轉</span><span lang='EN-US'>--</span><span>來……」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>為著無愛予</span><span lang='EN-US'>in</span><span>哭，楊添丁佮咧看灶內的火的囡仔講，口氣真溫柔。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>這時陣，阿母阿梅踅過後壁的田園轉</span><span lang='EN-US'>--</span><span>來矣。</span></font></font></font></p>
<p style='MARGIN:0cm 0cm 0pt'><font color='#000000'><font face='arial,sans-serif'><font size='3'><span lang='EN-US'><span>       </span></span><span>伊嘛無佮翁講話，恬恬仔共瓜笠仔佮飯盒仔囥咧，就行去灶腳，共細漢仔搝過來，自頭到尾看一下了後，像咧罵人閣無像咧講：「你閣睏佇塗跤阿齁。衫癩</span></font><span style='FONT-FAMILY:Chris CIL;COLOR:black;FONT-SIZE:11.5pt' lang='EN-US'>ko</span><span>甲按呢，攏洗袂起來呢──</span><span><font size='3'>」木春予規个氣氛驚惶著，身軀勼咧覕佇灶後面。</font></span></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「按怎啦？遐爾晚──」楊添丁面對某按呢講。「糊塗的查某人，無愛較早轉來，囡仔毋是真可憐？──」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「哼，可憐……」阿梅佮搶仝款，按<span lang='EN-US'>in</span>翁的手裡共鼎捎來，走去米桶邊緊掀開蓋，看看咧。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「你若知影按呢，囡仔上好莫食冷飯，我也毋免按呢走去街仔的工場做空課阿！無路用的查埔人講啥物？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>        </span></span><span>「啥物！你閣──」離開灶邊兩三步，毋過，煞予激著仝款，楊添丁徛牢咧。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>        </span></span><span>「是阿。無論啥物時陣，無論講幾若遍。按透早走到暗時，三十箍攏趁無的查埔人，毋是無路用，無是啥？唉啊，米桶空矣。明仔載的米是會按天頂落落來是</span><span lang='EN-US'>--</span><span>毋？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>        </span></span><span>阿梅刁故意拍米桶底拍甲咚咚叫。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>       </span></span><span>「若按呢，你叫是講我貧惰哦？」楊添丁看著拗蠻應嘴應舌的查某，馬上氣甲掠袂牢。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「就是按呢阿，我嘛是咧拚命呢。</span><span>連</span><span>一目</span><span>&amp;#x25349;</span><span>的時間攏無摸飛過。瞑裡嘛無好好仔睏，七早八早就掰起來出去，你嘛是有看著，敢毋是！</span><span>」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「阿阿，無愛聽啦──出去了後，我敢知？想想咧</span><span lang='EN-US'>sia̋ng</span><span>嘛知。較早米遐爾貴，過甲誠好，這馬米變俗矣，煞就愛煩惱米，無這款怪事</span><span lang='EN-US'>--</span><span>的啦。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「就，就是按呢啦，以前，凊凊彩彩一工就趁著一箍，現在是，四界走透透嘛創無三十箍。彼个道理你敢捌？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>楊添丁閣越向伊，嗽甲真厲害。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「捌啥？想欲隱瞞我嘛掩崁袂牢啦。跋筊，貧惰，阿無就是去開查某矣……」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>目睭看向別位，阿梅佇灶腳前後無閒咧做代誌。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「毋著。食的攏創無阿，我敢會當做彼款代？是因為僱主變少矣阿。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>楊添丁真確定共回應。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>「哼，共家己講甲清氣清氣。有人倩無人倩，全在你。認真去揣，一切就會做甲好好，有無愛倩的</span><span lang='EN-US'>hiooh</span><span>？無路用的人……」</span></font></font></font></p>
<p style='MARGIN:0cm 0cm 0pt'><font color='#000000'><font face='arial,sans-serif'><font size='3'><span lang='EN-US'><span>   </span></span><span lang='EN-US'><span>   </span></span><span>「</span></font><span lang='EN-US'><span lang='EN-US'><span lang='EN-US'><font size='3'>馬鹿</font></span></span>(ばか)<span lang='EN-US'>！」氣怫怫的楊添丁</span></span><span>按呢叫咧，走去共查某的頭鬃搝咧，大力一拖。阿梅唉一聲，向天倒佇塗跤，捎手邊的碗就按查埔彼爿擲去。細漢囡仔哮甲誠大聲。</span></font></font></p>
<p style='MARGIN:0cm 0cm 0pt'><font color='#000000'><font face='arial,sans-serif'><font size='3'><span lang='EN-US'><span>      </span></span><span>「散赤嘛是命。這</span><span>个</span></font><span lang='EN-US'><span lang='EN-US'><span lang='EN-US'><font size='3'>馬鹿</font></span></span>(ばか)<span lang='EN-US'>的查某…</span></span><span>…</span><span>」</span></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>雖然是遐爾無知的楊添丁，嘛感覺近年以來家己一工一工</span><span lang='EN-US'>hőo</span><span>捒入去散兇的坑崁內底。慢吞吞拍著赤牛的尻川，拖著老爸留落來的牛車佇危險閣狹的保甲路頂懸行的時代，彼時陣橐袋仔內底的錢攏無咧斷</span><span lang='EN-US'>--</span><span>的。就算是閒閒坐佇厝裡，四五工以前攏相爭來佮伊按定去送米、送山芋仔。保甲路變成六間闊的路時，交通方便矣，就創做按呢，家己出去揣嘛揣無，完全去了了矣。後來舞甲連</span><span lang='EN-US'>in</span><span>某攏不得已共囡仔擲佇厝裡，去甘蔗田抑是王梨罐頭工廠做工，抑無明仔載的飯毋知去佗位揣。家己敢無夠認真？──楊添丁家己問自己，無，比以前閣較認真一百倍，一工攏無貧惰過。阮某每一工攏罵家己是貧惰人，無路用，個性火狂的伊愈想愈氣，甚至想欲共</span><span lang='EN-US'>in</span><span>某拍死。毋過了後恬恬仔共想，彼嘛是因為為著生活咧操煩，睨</span><span lang='EN-US'>siâu</span><span>的心情就漸漸仔消失矣。佇生活方面，不得已儼硬佮某一種佮家己同齊離開，目睭看無的壓迫繼續相戰，這予</span><span lang='EN-US'>in</span><span>真著急。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>天一光，楞楞咧聽空牛車向前行的聲音佇耳仔內響起，楊添丁綴佇赤牛邊行去。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>熱天庄腳的早起是涼涼的。雜草頂面的露水閣重重，每行一步跤指頭仔就淋澹，感受著一陣冷冷的感覺。做穡人佮牛的形影散散分布佇田裡，像咧游泳仝款，按大路頂頭就會使看著。跤踏車佮跤踏貨車對後壁趕過慢鈍的牛車，每一个攏</span><span lang='EN-US'>lió</span><span>一下</span><span>楊添丁的面就走過去矣。</span></font></font></font></p>
<p style='MARGIN:0cm 0cm 0pt'><font face='arial,sans-serif'><font size='3'><font color='#000000'><span lang='EN-US'><span>      </span></span><span>市街嘛是足早就醒矣。是社內湧進的做穡人共伊搖醒</span><span lang='EN-US'>--</span><span>的。雖然是按呢講，街仔中央的樓頂也是佇深深的夢內底陷眠，只有街仔邊癩</span></font></font><span style='FONT-FAMILY:Lucida Sans Unicode;COLOR:black;FONT-SIZE:11.5pt' lang='EN-US'><a rel='nofollow' href='http://twblg.dict.edu.tw/holodict_new/result_detail.jsp?n_no=13127&amp;curpage=1&amp;sample=th%C3%A1i-ko&amp;radiobutton=1&amp;querytarget=1&amp;limit=20&amp;pagenum=1&amp;rowcount=3'><span style='COLOR:#483015;TEXT-DECORATION:none'> </span></a></span><font size='3'><font color='#000000'><span>的白鐵仔厝頂下跤的市場佮破破舊舊的枋仔壁是</span><span>挨</span><span>&amp;#x24c8d;</span><span>咧，充滿著鬧熱。一陣人用拄仔起床的面熟硞硞仔毋知咧叫啥，佇早起的空氣內面走來走去。看起來敢若是擔心、競爭、吼叫、歡喜，佇遐捲做一个捲漩。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「噓，嘶，嘶，嘶……」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>      </span></span><span>佇狹街仔內的萬發舂米所頭前，楊添丁輕輕仔摸牛的鼻頭，共車停<span lang='EN-US'>--</span>落來。瓜笠仔囥蹛車頂了後，睡神睡神就踅入去舂米所的大門。厝內電動機器咧哼哼呻。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>四、五个做穡人坐咧開講。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「哦，</span><span>&amp;#x20895;</span><span>早</span><span>。</span><span>」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>自透早就佔佇事務桌，觸算盤的舂米所頭家，楊添丁開嘴矣：</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「陳老闆，今仔日敢有啥物……無？」</span></font></font></font></p>
<p style='MARGIN:0cm 0cm 0pt'><font color='#000000'><font face='arial,sans-serif'><span lang='EN-US'><span><font size='3'>    </font></span></span><span><font size='3'>「啊，」這个米店頭家連夯頭攏無，像咧共伊應閣無親像就「啊」一聲。就只有彼一聲，並無繼續講落去，恬恬仔熱心佇算盤頂面。楊添丁徛佇</font><span lang='EN-US'><span lang='EN-US'><span lang='EN-US'><font size='3'>土</font></span></span>(ど)<span><span lang='EN-US'><span lang='EN-US'>間</span></span>(ま)</span></span><span>頂面，無振無動佇遐金金看。</span></span></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>頭仔就攑水煙吹來敲敲咧，面皮皺皺的老歲仔親像咧講啥，楊添丁這馬聽有清楚矣。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「米遮爾俗，我出世到今頭一擺看著。敢若種作<span lang='EN-US'>--</span>的成本攏毋免開就種出來仝款。閣加上佇遮挨的費用，無論賣偌儕嘛趁無一銑！真怪奇。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>一个當咧聽、喙齒黃濁濁的人講：</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「哪，老猴，因為你是家己種作的，有米通賣，才按呢講。看我啦，食的米無夠，也是俗才好啊。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「哼。你一个人講的咧。米價懸景氣才好，無論</span><span lang='EN-US'>sia̋ng</span><span>攏願意提高價數。──俗矣，辛勞</span><span lang='EN-US'>--</span><span>的，彼就害矣。</span><span>」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>伊共水煙吹重重敲一下，老歲仔若激力若講。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「無毋著！」共喙瀾吞入腹內，遐的農民咬耳空放予利。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「是按呢哩？若在我來講，攏仝款。按怎攏是<span lang='EN-US'>…</span>…」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>咬黃濁濁的喙齒咬牢咧，老歲仔喙角噴喙瀾，大聲共喝：</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「凊彩烏白講！」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「啊，算好矣。八箍五十一錢，同齊算──」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>共算盤掛踮壁面，米店向老歲仔講。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「若按呢……」老歲仔目睭掰大蕊，用下頦向拄仔彼个做穡人摔目尾：你看，按怎啊。……</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「陳老闆今仔日──按怎？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>楊添丁一直掩掩挹挹，但是若捎著機會著急就問矣。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「啊，你哦！」敢若才注意著爾爾，米店頭家共楊添丁的面影一下。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「欲裝出去的糙米是真濟啦──」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span> </span><span>   </span></span><span>「按呢，予我……」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「毋過已經佮運貨的汽車定矣，真無拄好。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>楊添丁默默徛咧無振動，戇戇仔看頭家的面。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「毋過陳老闆啊，汽車袂當行的所在，請用我的牛車──」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>為著生活的需要，伊是袂當講是哦是哦按呢簡單就行出去。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「彼是固然<span lang='EN-US'>--</span>的啦。毋過，添丁，你嘛想看覓咧。為著彼，我有三、四台跤踏貨車。嘛毋是一定愛倩車的彼種大生理。而且，用你的牛車嘛是袂和<span lang='EN-US'>--</span>的。──你一向幫我送貨，這，我嘛毋是無想過，但是這馬牛車袂使用矣。去別位看覓咧吧。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>米店頭家坐佇椅仔頂，用親切的口氣拒絕矣。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>面皮皺皺的老歲仔頓頭表示同意，一个一个仔共米店頭家佮楊添丁看影一下，插嘴講：</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「現在，牛車是，</span><span lang='EN-US'>sia̋ng</span><span>攏無愛做這行矣。就算講是山內的人，嘛攏有跤踏貨車，因為彼比慢手的牛車閣較和咧。我細漢的時牛車真濟，這馬毋是罕得看著啊？比到底嘛是綴袂著行較緊的運貨汽車佮跤踏貨車啊。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「嗯，講來講去嘛攏是因為敗市。我嘛袂當只有為著別人的代誌煩惱啦。做生理總是想欲趁錢，像較早按呢，用慢吞吞的牛車，就算無盤矣。」米店頭家一面講一面苦笑。 </span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「唉唉，牛車這途我嘛做有夠矣──」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>了然無力的楊添丁，慌慌狂狂共茶予焦。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>面皮皺皺的老歲仔，若想著啥物仝款，共水煙吹倚踮肩胛頭頂懸，講：</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「毋但是牛車，按清朝有的物件，佇這个日本天朝，攏無路用。像彼个放尿溪个水車，較早阮厝的粟仔攏是提去遐做米的。自從有這款舂米機了後，就無路用矣，既然仝款愛開遐爾濟工錢，就提來遮矣。毋但阮厝，大家攏按呢，這馬遐毋是連水車的影都無矣？日本的物件真正恐怖。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「真<span lang='EN-US'>--</span>的。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>做田<span lang='EN-US'>--</span>的聽著，每一个喙攏開開看起來柴柴，金金仔相老歲仔的面。農民叫是日本特有的物件攏是對文明有利<span lang='EN-US'>--</span>的。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>感覺講到家己的身上來矣，楊添丁心肝頭有一點仔無歡喜。毋過第一擺聽著佇遮也有佮家己相像的人，伊誠好奇，徛<span lang='EN-US'>--</span>咧無振動。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>街仔路已經光矣，日頭照<span lang='EN-US'>—</span>咧。公共汽車定定走過，真昌颺咧揤喇叭，人客一个一个上車。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>對店內看著的彼个差不多三十歲、矮矮仔的查埔人斡頭，看大家的面講：</span></font></font></font></p>
<p style='MARGIN:0cm 0cm 0pt'><font color='#000000'><font face='arial,sans-serif'><font size='3'><span lang='EN-US'><span>    </span></span><span>「按呢來講，我嘛記<span lang='EN-US'>--</span>起來矣，因為彼个</span></font><span lang='EN-US'><span lang='EN-US'><span lang='EN-US'><font size='3'>馬鹿</font></span></span>(ばか)</span><span>汽車，毋知影食偌儕苦。田穡閒的時陣，佮厝邊頭尾鬥陣扛轎，加減會趁<span lang='EN-US'>--</span>一寡。自從彼个</span><span lang='EN-US'><span lang='EN-US'><span lang='EN-US'>馬鹿</span></span>(ばか)</span><span>誠無客氣，開始走佇四界的路裡了後，生理就衰尾矣，趁來的錢拄好租轎爾爾。──</span><span>」</span></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「哈，哈，哈……白了工啊！」老歲仔笑甲真大聲。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「真<span lang='EN-US'>--</span>的啊。實在是天烏地暗的代誌。所以趕緊收山莫做，共氣力囥佇田裡。嘛趁食過三年矣。」三十<span lang='EN-US'>th</span>ó<span lang='EN-US'>ng</span>歲的查埔人指頭曲咧，真感慨細聲咧講。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「佇日本天朝，清朝的物件攏無中用。爽快共遐的物件擲掉，就算是種田的嘛愛有出脫。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>做彼種討厭的牛車買賣，毋是失敗矣？──米店頭家講煞就看楊添丁的面。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「我也是，做這項牛車買賣，種作毋知影欲偌好。毋過，那……」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>講一寡免開成本的乖巧話爾爾──楊添丁想著就滿腹憤慨行出萬發舂米所。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>毋過，</span><span lang='EN-US'>bu̍t</span><span>著牛的尻脊骿，共牛車拖予行，就不得已欲決定愛去佗位矣。佇街仔路頂，無論到佗位攏無人欲倩──楊添丁早就知影清清楚楚。街路上的生理人攏是無情</span><span lang='EN-US'>--</span><span>的，雖然伊心內按呢抾恨，但是為著生活的必要，無共彼種情緒表現佇面裡。到毋肯倩</span><span lang='EN-US'>--</span><span>人的所在去勉強求情，十擺加加只有一擺成功。雖然心內嘛是有按算著，但是啥人攏毋肯倩</span><span lang='EN-US'>--</span><span>伊的時，伊只會當佇街頂慣勢做的彼幾个所在去踅。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>          </span></span><span>款款仔的響過狹街仔的石頭路行到田園，遐的溪岸頂懸有王梨罐頭工廠。楊添丁佇糊青色的事務室頭前停</span><span lang='EN-US'>--</span><span>落來。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>          </span></span><span>運貨汽車噗噗仔揤喇叭，按工廠的邊仔開走矣。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>         </span></span><span>「欸，莫！走，走！」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>          </span></span><span>掛目鏡、誠有範勢的查埔人對事務室內底看著伊，一句話攏毋講就搖手，當頭就按呢大聲共喝。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>         </span></span><span>因為對方是穿西米羅的人，楊添丁戇戇仔徛佇遐。雄雄</span><span lang='EN-US'>hőng</span><span>按呢喝，伊喙開開袂記合起來。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>        </span></span><span>「莫，莫</span><span lang='EN-US'>honn</span><span>──喂！」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>         </span></span><span>無法度，伊閣行去別</span><span lang='EN-US'>--</span><span>的材質製造工廠、米店，踮佇頭前等待。毋過欲倩的人無半个，攏真客氣就回絕矣……。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>         </span></span><span>「佇街頭趁錢漸漸袂用得矣。──只會當按作穡人內底揣生理啊。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>           </span></span><span>佇牛車頂面</span><span lang='EN-US'>hőng</span><span>搖來搖去，楊添丁目睭</span><span lang='EN-US'>kheh-kheh</span><span>咧想。</span></font></font></font></p>
<p style='MARGIN:0cm 0cm 0pt'><span lang='EN-US'><font size='3'><font face='arial,sans-serif' color='#000000'><span>    </span></font></font></span></p>
<p style='TEXT-INDENT:24pt;MARGIN:0cm 0cm 0pt'><span><font size='3'><font face='arial,sans-serif' color='#000000'>二</font></font></span></p>
<p style='MARGIN:0cm 0cm 0pt'><span lang='EN-US'><font size='3' face='arial,sans-serif' color='#000000'> </font></span></p>
<p style='TEXT-INDENT:24pt;MARGIN:0cm 0cm 0pt'><span><font size='3'><font face='arial,sans-serif' color='#000000'>「哦，楊添丁，真拄好。」</font></font></span></p>
<p style='TEXT-INDENT:24pt;MARGIN:0cm 0cm 0pt'><span><font size='3'><font face='arial,sans-serif' color='#000000'>「哦，阿生兄，欲去佗位咧？」</font></font></span></p>
<p style='TEXT-INDENT:24pt;MARGIN:0cm 0cm 0pt'><span><font size='3'><font face='arial,sans-serif' color='#000000'>楊添丁佇車頂夯頭，佇面前十步遠的所在，庄裡的王生向這爿看。伊無啥物表情就行倚來。</font></font></span></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「最近敢真無閒？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>一倚來，王生講咧講咧就跳起去牛車，和楊添丁坐對排。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>  </span><span>  </span></span><span>「無啦！拄好顛倒反。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「</span><span lang='EN-US'>hiò</span><span lang='EN-US'>, </span><span>按呢──在我看，叫是講你是誠好咧。第一，共這牛趕咧行就會使趁錢，真正是一个好買賣。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「哼，有遐爾好空！作穡毋知較好偌儕。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>敧頭，楊添丁恬恬仔想。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「作穡嘛是苦啊！──抑毋過，明仔載車<span lang='EN-US'>—</span>空的哦？」王生若問若</span><span lang='EN-US'>khiak</span><span>車板仔。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>突然有一種會當歡喜的感覺湧來，楊添丁坐予正。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「啊，當然嘛是空</span><span lang='EN-US'>--</span><span>的。有啥物生理通共我照顧的</span><span lang='EN-US'>hiò</span><span>？」──</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>第二工早起，楊添丁聽著第一改的雞啼就掰起來，共鼓仔燈點予著。烏</span><span lang='EN-US'>mà-mà</span><span>的厝裡馬上敢若罩雺霧咧，有殕殕仔的光線，提出手巾仔來包頭了後，向眠床影一下，阿梅佮囡仔攏展開手咧睏。楊添丁趕緊講：</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「我先來走矣！」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>外口若像糊土炭油咧遐爾烏，伊到牛牢遐提一把乾草予赤牛了後，共車拖出來。雖然是熱天，冷風煞透甲予人勼頷頸，赤腳漸漸澹</span><span lang='EN-US'>--</span><span>去。車閣嗒閣嗒仔</span><span lang='EN-US'>hián-hián</span><span>向前行，每行一步，蠟燭的黃色火焰若糾筋仝款咧起顫，好親像欲</span><span lang='EN-US'>hua--</span><span>去。橫直的路裡鋪的細粒石頭予車輪軋咧，發出悲鳴，佇烏暗的彼爿閣較大聲、閣較悲哀。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>到約定的所在一看，王生猶未來。約佇今仔日透早貯竹簍送去名谷的山芎蕉市。楊添丁共車停</span><span lang='EN-US'>--</span><span>落來，猶原坐咧無振動，金金看天頂。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>連月娘嘛無，暗眠摸，偆敢若袂赴走<span lang='EN-US'>--</span>去，算甲真清楚的幾粒星，閣真有力咧佮我摔目尾。路裡附近的農家，嚎叫的雞啼傳入去耳空，像欲共紙裂破仝款鑿耳。楊添丁咧想，遮爾早就出來做空課，恐驚只有像我這款人吧。別人當咧睏甲真爽快、落眠的時，我煞佇遮等生理，楊添丁心內雄雄烏陰<span lang='EN-US'>--</span>起來矣。──就是按呢，阮某閣罵我貧惰、無路用。唉，──楊添丁吐大氣。我彼个某到底是啥款的查某人。……彼暫時毋管，我按呢做甲偌苦也趁無偌濟，這是啥物世界咧？菩薩敢青盲矣？伊突然開始怨恨菩薩毋肯保庇遮爾艱苦的家己；予悲哀的心情打擊著。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「喂，來矣<span lang='EN-US'>honn</span>？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span><span> </span></span><span>粗勇的聲雄雄按烏暗的內面神祕出現矣。頭仔的心境馬上無去，楊添丁大聲共應等足久矣，徛起來，鼓仔燈攑甲懸懸來看。──</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「幾點鐘矣？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>     </span></span><span>是王生。共擔來的竹簍仔囥蹛牛車邊就趕狂動手敨開索仔的結。閣有親像仝一个家族的一个姑娘佮兩个少年仔嘛擔<span lang='EN-US'>--</span>來矣。姑娘仔頭戴瓜笠仔，佇霧霧的鼓仔燈照無的所在真無閒咧鬥跤手。少年仔嘛是攲頭咧。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「兩點鐘左右吧。頭一擺雞啼閣無偌久──」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>楊添丁一面真著急咧捒竹簍，一面共應，眼前有生理的暢快沖到頷頸珠，伊勇氣百倍提出氣力。誠無簡單才拄<span lang='EN-US'>--</span>著啊！──佇遮爾清爽的心肝內，連連說多謝多謝，感謝對方。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「肯共散赤人鬥相共<span lang='EN-US'>--</span>ê，猶原抑是散赤人啊！」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span><span> </span></span><span>想著街頂遐的人毋但毋肯倩伊，反轉若像咧趕狗仝款大聲嚷<span lang='EN-US'>--</span>起來，楊添丁佇親密的感情內底起顫，不時共四十歲左右的王生看一下。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「講這款話！這小可代誌……」王生雖然是無認同的口氣，但是閣親像感覺著楊添丁話中的意思，續咧講：「本底我是想講</span><span>&amp;#x241ac;</span><span>厝內人擔去就好，抑毋過路遐爾遠，哪會用得。有跤踏貨車是上好，毋過無人肯借我。所以就麻煩你矣。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>共竹簍仔貯佇簡單的牛車，無開到十分鐘。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>對厝內人吩咐交代煞，王生就綴佇牛車邊仔行<span lang='EN-US'>--</span>起來。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「到芭蕉市欲行足久呢？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>出發了後，王生真煩惱時間，定定問。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「大概三點外鐘啦。五點過就會到矣。會用得<span lang='EN-US'>--</span>ê。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>楊添丁不時斡頭看對手的面。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>佇烏暗的路裡，聽著按雙叉路過來，閣托閣托的聲，兩三的鼓仔燈搖來搖去行倚來矣。楊添丁馬上知影彼嘛是仝使牛車<span lang='EN-US'>--</span>ê。<span lang='EN-US'>In</span>大約是佇這款的透早一陣人出來的。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>認清楚互相生做啥款了後，對面的首先開喙矣：「啊，</span><span>&amp;#x20895;</span><span>早</span><span>，名谷是<span lang='EN-US'>--</span>毋──</span><span>」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「啊，到芭蕉市啦。真久無去啊。」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>車輪聲響甲真鬧熱，牛車三、四台排一排長長。有一種過節快樂的感覺撞著王生的心內。行佇頭前的一个人，用老歲仔的聲咧議論啥物。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>佇赤牛的身上摃一下，楊添丁問講：</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「按怎？生理敢好？」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「生理會好！哈哈哈……」紲落佇頭前，看起來四十左右的查埔人笑笑咧搖頭。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「現此時佇遮按呢趕路，想想<span lang='EN-US'>--</span>ê嘛知。生理若好，這時陣無睏咧創啥！」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>無毋著，我嘛是。──楊添丁心肝頭感覺真稀微。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>「彼種的話莫講矣啦。大家攏瞭解。……」</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>四十左右的查埔真慌狂咧行，用真大的梢聲唱歌。</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>陳三一時有主意</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>五娘小姐……</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>………………</span></font></font></font></p>
<p style='MARGIN:0cm 0cm 0pt'><font size='3'><font color='#000000'><font face='arial,sans-serif'><span lang='EN-US'><span>    </span></span><span>伊的歌聲共烏暗揬破，咧流。有啥人嘛用鼻音綴咧唱矣。</span></font></font></font></p><br/></div></td></tr></tbody></table></div></div><br /><small>Updated on <abbr class="updated" title="2012-04-12T14:43:05.213Z">&#22235;&#26376; 12, 2012</abbr> by <span class="author"><span class="vcard"><a class="fn" href="mailto:ngating2466@gmail.com">Ngating2466</a></span></span> (<a href="../history.html">Version <span class="sites:revision">4</span></a>)</small><br /></div></div></body></html>