<html><head><title>ATA098105&#24373;&#25991;&#39336; (Version 6)</title></head><body><div class="hentry webpage" id="https://sites.google.com/feeds/content/site/2012shoatai/7999878319123646249"><h3><span class="entry-title">ATA098105&#24373;&#25991;&#39336;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>較鄰居</span><span style='font-family:Taigi Unicode'> </span><span>李鴛英</span><span style='font-family:Taigi Unicode'> </span><span>譯</span></font></font></p><font size='3' face='新細明體' color='#000000'>

</font><div style='margin:0cm 0cm 0pt'><font size='3'><font color='#000000'>佇我稅厝的所在，雖然是郊區，猶</font><font color='#000000'>毋過</font><font color='#000000'>附近</font><font color='#000000'>煞攏是垃</font><font color='#000000'>圾</font><span style='color:rgb(0,0,0);font-family:Taigi Unicode' lang='EN-US'>lî-lō-kô</span><span style='color:rgb(0,0,0)'>。蹛佇遐的人大部份攏是車夫、經營</span><span style='color:rgb(0,0,0)'>點心擔仔、</span><span style='font-family:Taigi Unicode' lang='EN-US'> &amp;#x25d0a;</span><font color='#000000'>仔</font><span style='color:rgb(0,0,0)'>店的生理人抑是工匠、作穡人等等。隔</span><span style='color:rgb(0,0,0)'>一條十五米闊的路，佮一排二、三層樓懸，建築整齊的繁華街對相，這攏是足狹的低厝仔</span><span style='color:rgb(0,0,0)'>。</span><span style='color:black;font-family:Taigi Unicode' lang='EN-US'>phú-phú</span><span style='color:rgb(0,0,0)'>仔、陰沉沉，敢若一年通天攏</span><span style='color:rgb(0,0,0)'>看袂著日頭。厝頂崁碎糊糊的木材、馬口鐵抑是竹仔</span><span style='color:rgb(0,0,0)'>等等物件，看起來著是散食人的款。狹</span><span style='color:black;font-family:Taigi Unicode' lang='EN-US'>tak-tak</span><span style='color:rgb(0,0,0)'>的路糊糜彎彎曲曲，行入去巷仔內，雞屎、鵝屎正對面來，閃攏閃袂過。路雙爿的臭溝仔規年迵天攏烏趖趖頂懸閣</span><span style='color:rgb(0,0,0)'>浮足濟</span><span style='color:rgb(0,0,0)'>糞埽、塗粉，油到會反光。忽然間，鼻著</span><span style='color:rgb(0,0,0)'>一陣臭味，紅記記的面、胸坎鬆軟的婦人人的咒讖聲、咧流鼻的</span><font color='#000000'><span>囡</span></font><span style='color:rgb(0,0,0)'>仔那喝那叫、跤踏車騎過的聲、路邊擔仔的喝賣聲</span><span style='color:black;font-family:Taigi Unicode' lang='EN-US'>......</span><font color='#0000ff'>紛紛擾擾</font><span style='color:rgb(0,0,0)'>，一幅活跳跳的百姓日常生活圖。門頂懸掛著「對我生財」橫匾的好額人兜，抑是一個門頂懸橫橫直直掛了五、六個門牌，內底明顯有</span><span style='color:rgb(0,0,0)'>蹛五、六個家庭的四合院，</span><span style='color:rgb(0,0,0)'>媠噹噹</span><span style='color:rgb(0,0,0)'>的「</span><span style='color:rgb(0,0,0);font-family:Taigi Unicode' lang='EN-US'>xx</span><span style='color:rgb(0,0,0)'>宗佈道所」</span><span style='color:rgb(0,0,0);font-family:Taigi Unicode' lang='EN-US'>khâng-páng</span><span style='color:rgb(0,0,0)'>，內底煞干焦掛幾若個舊佛像佮一個木魚的</span><span style='color:rgb(0,0,0)'>暗漠漠的所在，是面相、手相、斷八字無所不能的師公</span><span style='color:rgb(0,0,0)'>蹛的所在，架仔頂</span><span style='color:rgb(0,0,0)'>囥十若個大糖仔罐的小店，一間又閣一間，形成一個小小的商業區。</span></font></div><font size='3' face='新細明體' color='#000000'>

</font><p style='margin:0cm 0cm 0pt'><font size='3'><span>我稅的彼棟，是附近唯一雙層的樓仔厝，拄好起佇東</span><span>爿，懸懸徛佇遐著親像鎮壓</span><span>一</span><span style='color:black;font-family:Taigi Unicode' lang='EN-US'>tsua</span><span>的所在。起這棟樓仔厝的人</span><span>彼當陣著已經想著日後街仔路會漸漸發展，所以共樓跤規劃做商店街，樓頂的房間著全部出租。在鬧住宅荒的時陣，樓頂攏客滿。樓跤有保險營業處、豆腐店、糖仔店等等，著是無法度有大規模的商店街。因為地點的關係，對象攏是逐工骨力工課的鎮民，自然著無法度做大生意。樓跤的玻璃門窗攏漆藍色，乎人一種衝突的感覺。迵往二樓的樓梯設在門口的盡頭，</span><span>佮</span><span>樓跤無交插。厝頂是鋪紅色的台灣瓦，</span><span>佮青色的田園、</span><span>殕色的木屋</span><span>形成鮮明的色彩對照</span><span>。雖然是脫離城市紛擾的一片地，也毋閣</span><span style='color:black;font-family:Taigi Unicode' lang='EN-US'>uì</span><span>田園內底飄來一陣一陣的肥料的氣味、爛起的</span><span>糞埽味，乎人</span><span>欲吐的便所味、小木屋的臭殕味、</span><span>垃圾衫、</span><span>鉎、家畜、家禽屎的味，嘛攏佇內底。</span></font></p><font size='3' face='新細明體' color='#000000'>

</font><div style='margin:0cm 0cm 0pt'><font size='3'><span>我完全是因為工課的關係才會佇這</span><font color='#000000'><span>稅厝。我乎人命令來附近的國民小學教冊，只好佇這棟新起的樓仔厝找所在蹛。對獨身仔的我來講，蹛佇設備傷齊全的宿舍顛倒感覺束縛，顛倒是這種毋需要開傷濟時間、氣力的厝，蹛起來卡涼勢。</span></font></font></div><div style='margin:0cm 0cm 0pt'><font size='3'><font color='#000000'><span><span style='font-family:新細明體,serif;font-size:12pt'>彼時陣我猶是對市中心騎</span><span style='font-family:新細明體,serif;font-size:12pt'>跤踏車到遮上班，逐工攏會經過工地，大樓一起好，我就等袂赴去選一間二樓的房做我的岫。我今仔</span><span style='font-family:新細明體,serif;font-size:12pt'>蹛入來的時陣，規棟樓猶充滿著新漆的油漆味。隔壁佮樓跤甚至是空的。差不多過了兩禮拜，樓跤蹛入來一個木工，猶毋過毋知影是按怎，隔壁就是無人蹛。後來厝頭家直直想欲趕我走，我才知影別棟的二樓攏稅予一家伙仔，獨獨我蹛的厝因為我占一間，足濟人攏無佮意有厝邊，所以隔壁房才會稅袂出去。厝頭家討厭我嘛毋是無原因的。猶毋過我厚面皮硬無愛搬，一個人霸占挑俍的二樓。這馬就予我簡單來紹介二樓的情形。</span><span style='font-family:細明體-ExtB,serif;font-size:12pt' lang='EN-US'>Peh</span><span style='font-family:新細明體,serif;font-size:12pt'>上每</span><span style='font-family:細明體-ExtB,serif;font-size:12pt' lang='EN-US'>peh</span><span style='font-family:新細明體,serif;font-size:12pt'>一坎就</span><span style='font-family:細明體-ExtB,serif;font-size:12pt' lang='EN-US'>khih-khok</span><span style='font-family:新細明體,serif;font-size:12pt'>叫的樓梯，代先看著的是一條開闊的路，正爿佮倒爿分別是干焦用一薄板隔開的兩個房間。直直看過去嘛有一條路直直通內底的</span><span style='font-family:新細明體,serif;font-size:12pt'>灶跤。我所稅的是</span><span style='font-family:新細明體,serif;font-size:12pt'>正爿八個榻榻米的這間。倒爿的是六個榻榻米大，兩間連做伙的房間，

<p style='margin:0cm 0cm 0pt'><span style='font-family:新細明體,serif'>我平常時除了到</span><span style='font-family:新細明體,serif'>灶跤洗面以外足少行過遐，向內底看，嘛看袂出啥物物件，所以知影的無濟，而且到暗時就會聽著一陣陣鳥鼠仔走相逐、吱吱叫的聲，內底已經是怹走相逐的運動埕。就按呢，我一個人在二樓</span><span style='font-family:新細明體,serif'>蹛了兩個月久，雖然鳥鼠仔鬧到厝頂蓋</span><span style='font-family:新細明體,serif'>敢若欲僥起來仝款，比佮人做伙</span><span style='font-family:新細明體,serif'>蹛</span><span style='font-family:新細明體,serif'>猶過吵，猶毋過遮的日子來我猶是充分享受了輕鬆自在、無拘無束的生活，對學校轉來，踏著</span><span style='font-family:細明體-ExtB,serif' lang='EN-US'>khih-khok</span><span style='font-family:新細明體,serif'>叫的樓梯進入厝內，交手頂的物件</span><span style='font-family:新細明體,serif'>抨佇邊仔</span><span style='font-family:新細明體,serif'>，無換衫就倒佇眠床，</span><span style='font-family:新細明體,serif'>兩蕊目睭直直相天篷，這是我的例行公事，干焦這個時陣，我才會使解脫自己活佇世界糞堆中的感覺。</span></p>

<p style='margin:0cm 0cm 0pt'><span style='font-family:新細明體,serif'>猶毋過，兩個月了後，我的例行公事就予人完全破壞去矣。我</span><span style='font-family:新細明體,serif'>倒爿的房間已經有人蹛入來。</span><span style='font-family:新細明體,serif'>彼是我教學觀摩出差轉來的彼一日，暝時我摸揣</span><span style='font-family:細明體-ExtB,serif' lang='EN-US'>peh</span><span style='font-family:新細明體,serif'>上梯，煞發現樓頂的火是光的，干焦有人佇ē。我心內咧想，落尾嘛是有人蹛入來</span><span style='font-family:新細明體,serif'>矣，這時陣，一位穿便服看起來差不多三十歲左右的查某人探出頭來問：</span></p>

<p style='margin:0cm 0cm 0pt'><span style='font-family:新細明體,serif'>「你敢是蹛佇隔壁的老師</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>」</span></p>

<p style='margin:0cm 0cm 0pt'><span style='font-family:新細明體,serif'>伊的視線瞭過我身軀頂的文官服，按呢加問我。我講是。彼个查某面隨笑咍咍。</span></p>

<p style='margin:0cm 0cm 0pt'><span style='font-family:新細明體,serif'>「我是兩工前才搬入來的田中，以後請多多指教。」</span></p>

<p style='margin:0cm 0cm 0pt'><span style='font-family:新細明體,serif'>伊誠有禮貌的行一個禮，聽伊的口音閣有伊的行踏，干若毋是本島人，我有一點</span><span style='font-family:細明體-ExtB,serif' lang='EN-US'>ah</span><span style='font-family:新細明體,serif'>意外。</span></p>

<p style='margin:0cm 0cm 0pt'><span style='font-family:新細明體,serif'>「欸，田中</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>按呢講你是在地人</span><span style='font-family:細明體-ExtB,serif' lang='EN-US'>......</span><span style='font-family:新細明體,serif'>」</span></p>

<p style='margin:0cm 0cm 0pt'><span style='font-family:新細明體,serif'>「嘿，我是，以後請多多指教。」</span></p>

<p style='margin:0cm 0cm 0pt'><span style='font-family:新細明體,serif'>查某人干焦想欲講啥，猶毋過無講出喙，伊小共我影一下，閣行一個禮就退轉去房間入。無定著是我講伊是在地人的時陣，彼號驚惶的款，予伊感到真奇怪，想到著我的面不知不覺煞一直燒起來。是在地人嘛無感到稀奇，我竟然表現出彼驚惶的款，確實好笑。毋過精足想起來，所以我會感到驚惶，只是想袂到嘛有在地人蹛佇遐。一般講起來，這附近的在地人毋是派出所的巡官就是國民學校宿舍內底的職員，我想攏無想到竟然會有一個叫田中的在地人蹛佇我隔壁，真正予人感到真意外。我會對一件代誌遐爾敏感，可能是和我的職業有關。因為這附近根本就是本島人的散赤窟，在地人會出現佇這個所在，講情講理攏講袂過，這煞是我親目睭看到的事實。</span></p>

<p style='margin:0cm 0cm 0pt'><span style='font-family:新細明體,serif'>彼一晚，這位田中先生出現佇我的房裡。當然，只是以厝邊的身分，禮貌性的拜訪。田中先生是一位大概四十歲的少年。剃平頭，目睭真利，喙䫌佮喙角攏是剾鬍鬚留落下的痕跡，而且生甲足大欉。手䘼下跤是兩隻毛毛的大手，坐佇榻榻米頂懸，表現出青面獠牙的款，予消瘦的我看了有一寡仔驚惶，連伊講啥物，我攏無法度聽著精足。譬如講這種情形</span><span style='font-family:細明體-ExtB,serif' lang='EN-US'>:</span></p>

<p style='margin:0cm 0cm 0pt'><span style='font-family:新細明體,serif'>「我是田中，請多多指教。」</span></p>

<p style='margin:0cm 0cm 0pt'><span style='font-family:新細明體,serif'>「嘿。」</span></p>

<p style='margin:0cm 0cm 0pt'><span style='font-family:新細明體,serif'>「請以後多多指教。」</span></p>

<p style='margin:0cm 0cm 0pt'><span style='font-family:新細明體,serif'>「嘿。」</span></p>

<p style='margin:0cm 0cm 0pt'><span style='font-family:新細明體,serif'>「以後無的確閣有足濟愛攪擾的所在，請毋通見怪。」</span></p>

<p style='margin:0cm 0cm 0pt'><span style='font-family:新細明體,serif'>「嘿。」</span></p><p style='margin:0cm 0cm 0pt'><span style='font-family:新細明體,serif'>

</span></p><p style='margin:0cm 0cm 0pt'><span style='font-family:新細明體,serif'>「聽講老師佇遐的國民學校教冊</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「嘿。」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>橫直我是一時失去了主意，直直閃避對方連環的話題，只會曉直直應「嘿。」這了後田中先生閣講了足濟話才轉去。他轉去了足久，我閣戇神戇神。伊到底講啥物，我一點點阿攏記袂牢。有一段時間，佮田中先生做厝邊一直予我一種著恐怖的感覺。</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>就按呢，我開始了佮田中翁仔某做厝邊的生活，我盡量避免佮田中先生見著面，看到伊彼一張可怕的面，我就嚇驚咇咇掣。好佳哉田中先生的工課干焦是佇暗時，早起我出門的時陣，伊猶未醒，暗時我轉來的時陣，伊閣猶未轉來，大部分攏是佇我睏起了後才轉來，兩個人無見面的機會嘛攏無事。顛倒是佮田中夫人逐工攏愛見兩擺面，這對我嘛是一件足</span><span style='font-family:新細明體,serif'>礙虐的代誌。逐工早暗兩次，我心內底想的是夫人是別人的某，所以有必要保持距離。逐擺見面，目睭攏是盡量沙微沙微</span><span style='font-family:新細明體,serif'>佮伊講一聲</span><span style='font-family:新細明體,serif'>「</span><span style='font-family:細明體-ExtB,serif'>𠢕</span><span style='font-family:新細明體,serif'>早」抑是</span><span style='font-family:新細明體,serif'>「晚安」，是</span><span style='font-family:新細明體,serif'>禮貌上的相借問爾爾，猶毋過田中夫人煞著客氣的，定定因為我是一個獨身仔就特別為我斟茶、斟水，若無就是問我的衫干欲予伊洗。好禮到我毋知欲按怎。雖然有時陣嘛會有予夫人替我做，享受一會仔的想法，猶毋過想到田中先生的</span><span style='font-family:新細明體,serif'>青面獠牙，就將我拍轉來現實，冷淡的拒絕伊的好意。就按呢，田中先生不在的時陣佮田中夫人做伙生活佇仝一間厝內底，予我感覺足</span><span style='font-family:新細明體,serif'>礙虐。因為按呢，我愈來愈暗遮轉去厝。也就是講，我永遠無法度從田中先生予我的</span><span style='font-family:新細明體,serif'>恐怖的面形中解脫。</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>遮的代誌攏是我家己想傷濟。過了兩、三個月，我總算慢慢了解田中夫婦的做人。田中先生雖然生著一副壞面腔，猶毋過心腸就善良，而且我嘛知影伊目前佇市內的松田商會分店上班。本來我閣</span><span style='font-family:新細明體,serif'>掠準伊是上暗班的，後來才知影是田中先生伊足敬業的，攏愛等到店門關仔才轉去厝。田中太太的健康情形毋好，定定病</span><span style='font-family:新細明體,serif'>袂起床，雖然按呢，逐工也是會硬</span><span style='font-family:細明體-ExtB,serif' lang='EN-US'>peh</span><span style='font-family:新細明體,serif'>起來迎接田中先生轉來。翁仔某感情足好，定定會有一寡愛予我這個獨身仔迴避視線的相好鏡頭。兩人唯一的遺憾就是無囡仔。田中太太定定怨嘆家己身體䆀，無法度生囡仔，看起來嘛誠可憐。這時陣，田中先生就會指責太太</span><span style='font-family:細明體-ExtB,serif' lang='EN-US'>:</span><span style='font-family:新細明體,serif'>講啥物</span><span style='font-family:新細明體,serif'>戇話，就不愛</span><span style='font-family:新細明體,serif'>插伊。有一擺我拄行上樓，翁仔某拄好咧講這件代誌，田中先生馬上面對我，表情干呢咧徵求我的同意仝款，伊講</span><span style='font-family:細明體-ExtB,serif' lang='EN-US'>:</span><span style='font-family:新細明體,serif'>「欸，陳先生，是種無好抑是田的問題，誰講的清楚咧</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>這自然是雙方面共同的責任，你說對無</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「嘿。」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>我感覺家己的面雄雄燒起來，毋知欲按怎應才好。田中太太干焦還是對伊</span><span style='font-family:新細明體,serif'>袂得過，交田中先生睨一目，就隨看我講</span><span style='font-family:細明體-ExtB,serif' lang='EN-US'>:</span><span style='font-family:新細明體,serif'>「真對不住，人陳先生還是獨身仔</span><span style='font-family:細明體-ExtB,serif' lang='EN-US'>! </span><span style='font-family:新細明體,serif'>哪會對伊講這種話</span><span style='font-family:細明體-ExtB,serif' lang='EN-US'>!</span><span style='font-family:新細明體,serif'>」</span></p><p style='margin:0cm 0cm 0pt'>

<span style='font-family:新細明體,serif;font-size:12pt'>對這的所在看的出來，無法度飼囡仔已經佇怹中間造成困擾。田中太太身體雖然䆀，猶毋過猶未到無法度飼囡仔。而且田中先生就親像進前所講的，是一個足健康的少年人。怹兩個之間的問題對我這個獨身仔來講完全無法度理解，無過若是根據我慢慢觀察的結果來推論，代誌凡勢佮田中太太查埔款的體格有關，雖然田

</span></p><p style='margin:0cm 0cm 0pt'><span style='font-family:新細明體,serif'>中太太氣質優雅閣溫柔，猶毋過身材瘦閣兼薄板，皮膚嘛無查某人應該愛有的光澤，雖然講是三十出頭的查某，猶毋過看起來老誠足，毋但按呢，夫人本身嘛有一寡自我放棄的感覺。伊從來無咧化妝，所以看起來閣較老。嘛足少穿洋裝，平常攏嘛是和服頂懸凊彩結一條索仔。淡薄仔紅色的頭毛嘛是凊彩結結咧。猶毋過夫人予人的感覺還是足母性的，有當時仔我閣會掠準伊是我的阿母。進前我就講過，田中先生非常愛怹某，怹兩個翁仔某就親像一對恩愛的鴛鴦，予我的印象就是情愛的化身。我定定咧想若是怹有囡仔會是啥物情形，嘛因為按呢為怹感覺遺憾。</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>也就是佇這兩個月了後的彼暝，我轉來厝裡竟然聽到田中夫婦的房裡出現囡仔的哭聲。原本我閣咧想是怹兜有人客，無想傷濟，猶毋過過咧足久還是無聽到有人客的動靜，只有囡仔的哭聲佮怹翁仔某安搭囡仔的聲，便起了疑問，就假欲去便所，行過怹房間的時陣閣刁工蹔跤步，猶毋過怹翁仔某干焦無注意著我的腳步聲，仝款專心咧安搭囡仔，落尾我袂堪得就去挵門。</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「田中先生，有人客佇的是否</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>這時陣田中先生將門拍開，探出頭</span><span style='font-family:新細明體,serif'>那拭汗那</span><span style='font-family:新細明體,serif'>講</span><span style='font-family:細明體-ExtB,serif' lang='EN-US'>:</span><span style='font-family:新細明體,serif'>「</span><span style='font-family:新細明體,serif'>哪會是啥物人客，是囡仔。</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「</span><span style='font-family:新細明體,serif'>囡仔</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>我向內底</span><span style='font-family:新細明體,serif'>探了探。看到田中太太跤頭趺頂懸抱一個三歲左右的查埔囡仔，伊佮我相看，馬上表現出足驕傲的笑容。我的視線直直咧揣囡仔的父母，猶毋過榻榻米頂懸除了田中翁仔某以外，並無任何人。田中太太干焦發現我的疑問，便講：</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「伊是</span><span style='font-family:新細明體,serif'>阮的囡仔，誠古錐乎</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「</span><span style='font-family:新細明體,serif'>恁的囡仔</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>田中先生有囡仔</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「是里子生的。你頭一擺看到乎</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「嘿。</span><span style='font-family:新細明體,serif'>想袂到</span><span style='font-family:細明體-ExtB,serif' lang='EN-US'>......</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>我將視線轉到田中先生的身軀頂，心內咧想</span><span style='font-family:細明體-ExtB,serif' lang='EN-US'>:</span><span style='font-family:新細明體,serif'>這是無可能的代誌。田中的面雄雄</span><span style='font-family:新細明體,serif'>落軟落來，笑咍咍的講</span><span style='font-family:細明體-ExtB,serif' lang='EN-US'>:</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「對</span><span style='font-family:新細明體,serif'>矣，是阮的囡仔。</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「是</span><span style='font-family:新細明體,serif'>喔</span><span style='font-family:細明體-ExtB,serif' lang='EN-US'>!</span><span style='font-family:新細明體,serif'>真正想袂到。</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>我表現出無法度相信的態度。看的出來田中太太感覺誠失望。</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「老師，你是咧按怎</span><span style='font-family:新細明體,serif'>矣</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>勿直直講想袂到、想袂到啦</span><span style='font-family:細明體-ExtB,serif' lang='EN-US'>!</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「猶毋過，田中先生不是講無法度生</span><span style='font-family:新細明體,serif'>囡仔</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>而且你看</span><span style='font-family:新細明體,serif'>……」我比</span><span style='font-family:新細明體,serif'>囡仔身軀頂的肚綰。</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「伊看起來顛倒像本島人的</span><span style='font-family:新細明體,serif'>囡仔。</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>田中先生笑咍咍的講</span><span style='font-family:細明體-ExtB,serif' lang='EN-US'>:</span><span style='font-family:新細明體,serif'>「害</span><span style='font-family:新細明體,serif'>矣</span><span style='font-family:細明體-ExtB,serif' lang='EN-US'>!</span><span style='font-family:新細明體,serif'>講白賊予人掠著。</span><span style='font-family:新細明體,serif'>」猶毋過田中太太煞直直死諍。</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「你是講這</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>」伊共</span><span style='font-family:新細明體,serif'>囡仔的肚綰掀起來講</span><span style='font-family:細明體-ExtB,serif' lang='EN-US'>:</span><span style='font-family:新細明體,serif'>「這是因為奶母仔是本島人矣</span><span style='font-family:細明體-ExtB,serif' lang='EN-US'>!</span><span style='font-family:新細明體,serif'>民兒，你講對否</span><span style='font-family:細明體-ExtB,serif' lang='EN-US'>?</span><span style='font-family:新細明體,serif'>」</span></p><p style='margin:0cm 0cm 0pt'>

<span style='font-family:新細明體,serif;font-size:12pt'>我看見田中太太攬</span><span style='font-family:新細明體,serif;font-size:12pt'>囡仔惜命命的款，充分流露出母性的光輝。媠到予人誠感動；媠到無法度形容。當然，我袂相信彼個囡仔會是田中翁仔某的親骨肉。一定是佮別人討來的。果然，第二天暗時就毋看到囡仔的形影，干焦證明我的想法是正確<span style='font-family:新細明體,serif'>的。雖然田中太太講是予奶母仔</span><span style='font-family:細明體-ExtB,serif'>𤆬</span><span style='font-family:新細明體,serif'>走的，猶毋過這實在是素人懷疑。從這件代誌了後，田中太太就定定</span><span style='font-family:新細明體,serif'>傱來傱去，然後轉來的時陣手頂攏大包、細包抱一堆物件。後來我才知影，這攏是囡仔的日常用品，查某人強烈的母性愛表現確實驚人。</span></span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>後來又閣過咧四、五工，彼的</span><span style='font-family:新細明體,serif'>囡仔</span><span style='font-family:新細明體,serif'>又閣出現佇田中翁仔某的厝裡，彼日哭歸暝，第二工又閣消失。過兩、三工閣會出現佇田中翁仔某的厝裡，仝款哭歸暝，按呢來來去去一個月了後，</span><span style='font-family:新細明體,serif'>囡仔</span><span style='font-family:新細明體,serif'>嘛漸漸慣勢</span><span style='font-family:新細明體,serif'>矣。先</span><span style='font-family:新細明體,serif'>蹛一、兩天，後來竟然就直直</span><span style='font-family:新細明體,serif'>佮田中翁仔某</span><span style='font-family:新細明體,serif'>蹛做伙。這個怹叫做民兒的</span><span style='font-family:新細明體,serif'>囡仔</span><span style='font-family:新細明體,serif'>有兩蕊烏金烏金、活跳跳的目</span><span style='font-family:新細明體,serif'>睭，一張面膨皮仔膨皮，生了足古錐。若是講啥物缺點，就是頭頂生疳瘡。聽講伊日時攏乖乖佇榻榻米頂耍歸堆的</span><span style='font-family:細明體-ExtB,serif'>𨑨</span><span style='font-family:新細明體,serif'>迌物。</span><span style='font-family:新細明體,serif'>猶毋過等我轉來的時陣，伊就開始哭，將田中太太舞到忝忝忝，干焦看著伊佇灶跤佮客廳兩爿走來走去，喙閣直直念仝款一句話</span><span style='font-family:細明體-ExtB,serif' lang='EN-US'>:</span><span style='font-family:新細明體,serif'>「好</span><span style='font-family:新細明體,serif'>矣好矣，乖乖，民兒毋通閣哭矣。</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>無的確是我傷敏感，總覺得田中先生嘛是盡量提早轉來。伊干焦等</span><span style='font-family:新細明體,serif'>袂赴轉來看囡仔，一入門，就將禮物</span><span style='font-family:新細明體,serif'>攑懸懸講</span><span style='font-family:細明體-ExtB,serif' lang='EN-US'>:</span><span style='font-family:新細明體,serif'>「民兒，你看</span><span style='font-family:細明體-ExtB,serif' lang='EN-US'>!</span><span style='font-family:新細明體,serif'>阿爸又閣買禮物予你</span><span style='font-family:新細明體,serif'>矣</span><span style='font-family:細明體-ExtB,serif' lang='EN-US'>!</span><span style='font-family:新細明體,serif'>緊叫阿爸，緊</span><span style='font-family:細明體-ExtB,serif' lang='EN-US'>!</span><span style='font-family:新細明體,serif'>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>講了，就將</span><span style='font-family:新細明體,serif'>囡仔</span><span style='font-family:新細明體,serif'>抱起來，用攏是</span><span style='font-family:新細明體,serif'>喙鬚的喙去共親。然後抱入來我的房。</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>「來，共陳老師講暗安，講</span><span style='font-family:細明體-ExtB,serif' lang='EN-US'>:</span><span style='font-family:新細明體,serif'>暗</span><span style='font-family:細明體-ExtB,serif' lang='EN-US'>-</span><span style='font-family:新細明體,serif'>安。」</span></p><p style='margin:0cm 0cm 0pt'>

</p><p style='margin:0cm 0cm 0pt'><span style='font-family:新細明體,serif'>民兒才無欲插伊，干焦直直佇田中先生的</span><span style='font-family:新細明體,serif'>目</span><span style='font-family:新細明體,serif'>睭、喙</span><span style='font-family:新細明體,serif'>佮</span><span style='font-family:新細明體,serif'>鼻仔頂懸黑白捎，田中先生干焦誠歡喜仝款，干焦看到伊</span><span style='font-family:新細明體,serif'>目</span><span style='font-family:新細明體,serif'>睭沙微沙微，</span><span style='font-family:新細明體,serif'>佮</span><span style='font-family:新細明體,serif'>囡仔攬閣較牢。連邊仔的我攏感受到幸福</span><span style='font-family:新細明體,serif'>佮</span><span style='font-family:新細明體,serif'>快樂。民兒的出現，予田中翁仔某紮來足濟足濟快樂的春天。</span></p><p style='margin:0cm 0cm 0pt'>

</p><div style='border-width:medium medium 1pt;border-style:none none solid;border-color:currentColor currentColor windowtext;padding:0cm 0cm 1pt'>

<p style='margin:0cm 0cm 0pt;padding:0cm;border:currentColor'><span style='font-family:新細明體,serif'>猶毋過對我來講，是噩夢的開始。特別是</span><span style='font-family:新細明體,serif'>民兒佇按時啼啼哭哭，</span><span style='font-family:新細明體,serif'>拄開始</span><span style='font-family:新細明體,serif'>我就袂堪得。因為工課的關係，早起絕對袂使遲到，所以睏袂飽對我來講根本就是天大的痛苦，跤徛佇台仔頂干焦咧飛，像不管時攏會倒落。</span></p>

</div><p style='margin:0cm 0cm 0pt'>

</p></span></span>

</font></font></div><div style='margin:0cm 0cm 0pt'> </div><font size='3' face='新細明體' color='#000000'>

</font></div></td></tr></tbody></table></div></div><br /><small>Updated on <abbr class="updated" title="2012-04-30T16:30:47.394Z">&#22235;&#26376; 30, 2012</abbr> by <span class="author"><span class="vcard"><a class="fn" href="mailto:minniechang0409@gmail.com">&#24373;&#25991;&#39336;</a></span></span> (<a href="../history.html">Version <span class="sites:revision">6</span></a>)</small><br /></div></div></body></html>