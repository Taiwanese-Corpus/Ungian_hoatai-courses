<html><head><title>ATA098105&#24373;&#25991;&#39336; (Version 17)</title></head><body><div class="hentry webpage" id="https://sites.google.com/feeds/content/site/2012shoatai/7999878319123646249"><h3><span class="entry-title">ATA098105&#24373;&#25991;&#39336;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><font size='3' face='新細明體' color='#000000'>

</font><p style='margin:0cm 0cm 0pt'><font size='3'><font color='#000000'><span>較鄰居</span><span style='font-family:Taigi Unicode'> </span><span>李鴛英</span><span style='font-family:Taigi Unicode'> </span><span>譯</span></font></font></p><font size='3' face='新細明體' color='#000000'>

</font><div style='margin:0cm 0cm 0pt'><font size='3'><font color='#000000'>佇我稅厝的所在，雖然是郊區，猶</font><font color='#000000'>毋過</font><font color='#000000'>附近</font><font color='#000000'>煞攏是垃</font><font color='#000000'>圾</font><span style='color:rgb(0,0,0);font-family:Taigi Unicode' lang='EN-US'>lî-lō-kô</span><span style='color:rgb(0,0,0)'>。蹛佇遐的人大部份攏是車夫、經營</span><span style='color:rgb(0,0,0)'>點心擔仔、</span><span style='font-family:Taigi Unicode' lang='EN-US'> &amp;#x25d0a;</span><font color='#000000'>仔</font><span style='color:rgb(0,0,0)'>店的生理人抑是工匠、作穡人等等。隔</span><span style='color:rgb(0,0,0)'>一條十五米闊的路，佮一排二、三層樓懸，建築整齊的繁華街對相，這攏是足狹的低厝仔</span><span style='color:rgb(0,0,0)'>。</span><span style='color:black;font-family:Taigi Unicode' lang='EN-US'>phú-phú</span><span style='color:rgb(0,0,0)'>仔、陰沉沉，敢若一年通天攏</span><span style='color:rgb(0,0,0)'>看袂著日頭。厝頂崁碎糊糊的木材、馬口鐵抑是竹仔</span><span style='color:rgb(0,0,0)'>等等物件，看起來著是散食人的款。狹</span><span style='color:black;font-family:Taigi Unicode' lang='EN-US'>tak-tak</span><span style='color:rgb(0,0,0)'>的路糊糜彎彎曲曲，行入去巷仔內，雞屎、鵝屎正對面來，閃攏閃袂過。路雙爿的臭溝仔規年迵天攏烏趖趖頂懸閣</span><span style='color:rgb(0,0,0)'>浮足濟</span><span style='color:rgb(0,0,0)'>糞埽、塗粉，油到會反光。忽然間，鼻著</span><span style='color:rgb(0,0,0)'>一陣臭味，紅記記的面、胸坎鬆軟的婦人人的咒讖聲、咧流鼻的</span><font color='#000000'><span>囡</span></font><span style='color:rgb(0,0,0)'>仔那喝那叫、跤踏車騎過的聲、路邊擔仔的喝賣聲</span><span style='color:black;font-family:Taigi Unicode' lang='EN-US'>......</span><font color='#0000ff'>紛紛擾擾</font><span style='color:rgb(0,0,0)'>，一幅活跳跳的百姓日常生活圖。門頂懸掛著「對我生財」橫匾的好額人兜，抑是一個門頂懸橫橫直直掛了五、六個門牌，內底明顯有</span><span style='color:rgb(0,0,0)'>蹛五、六個家庭的四合院</span><font color='#000000'>，媠噹噹的「<span style='font-family:Taigi Unicode' lang='EN-US'>xx</span>宗佈道所」<span style='font-family:Taigi Unicode' lang='EN-US'>khâng-páng</span>，內底煞干焦掛幾若個舊佛像佮一個木魚的暗漠漠的所在，是面相、手相、斷八字無所不能的師公蹛的所在，架仔頂囥十若個大糖仔罐的小店，一間又閣一間，形成一個小小的商業區。</font></font></div><font size='3' face='新細明體' color='#000000'>

</font><p style='margin:0cm 0cm 0pt'><font size='3' color='#000000'><span>我稅的彼棟，是附近唯一雙層的樓仔厝，拄好起佇東</span><span>爿，懸懸徛佇遐著親像鎮壓</span><span>一</span><span style='font-family:Taigi Unicode' lang='EN-US'>tsua</span><span>的所在。起這棟樓仔厝的人</span><span>彼當陣著已經想著日後街仔路會漸漸發展，所以共樓跤規劃做商店街，樓頂的房間著全部出租。在鬧住宅荒的時陣，樓頂攏客滿。樓跤有保險營業處、豆腐店、糖仔店等等，著是無法度有大規模的商店街。因為地點的關係，對象攏是逐工骨力工課的鎮民，自然著無法度做大生意。樓跤的玻璃門窗攏漆藍色，乎人一種衝突的感覺。迵往二樓的樓梯設在門口的盡頭，</span><span>佮</span><span>樓跤無交插。厝頂是鋪紅色的台灣瓦，</span><span>佮青色的田園、</span><span>殕色的木屋</span><span>形成鮮明的色彩對照</span><span>。雖然是脫離城市紛擾的一片地，也毋閣</span><span style='font-family:Taigi Unicode' lang='EN-US'>uì</span><span>田園內底飄來一陣一陣的肥料的氣味、爛起的</span><span>糞埽味，乎人</span><span>欲吐的便所味、小木屋的臭殕味、</span><span>垃圾衫、</span><span>鉎、家畜、家禽屎的味，嘛攏佇內底。</span></font></p><font size='3' face='新細明體' color='#000000'>

</font><div style='margin:0cm 0cm 0pt'><font size='3' color='#000000'><span>我完全是因為工課的關係才會佇這</span><span>稅厝。我乎人命令來附近的國民小學教冊，只好佇這棟新起的樓仔厝找所在蹛。對獨身仔的我來講，蹛佇設備傷齊全的宿舍顛倒感覺束縛，顛倒是這種毋需要開傷濟時間、氣力的厝，蹛起來卡涼勢。</span></font></div><div style='margin:0cm 0cm 0pt'><font style='color:rgb(0,0,0)' size='3'>彼時陣我猶是對市中心騎跤踏車到遮上班，逐工攏會經過工地，大樓一起好，我就等袂赴去選一間二樓的房做我的岫。我今仔蹛入來的時陣，規棟樓猶充滿著新漆的油漆味。隔壁佮樓跤甚至是空的。差不多過了兩禮拜，樓跤蹛入來一個木工，猶毋過毋知影是按怎，隔壁就是無人蹛。後來厝頭家直直想欲趕我走，我才知影別棟的二樓攏稅予一家伙仔，獨獨我蹛的厝因為我占一間，足濟人攏無佮意有厝邊，所以隔壁房才會稅袂出去。厝頭家討厭我嘛毋是無原因的。猶毋過我厚面皮硬無愛搬，一個人霸占挑俍的二樓。這馬就予我簡單來紹介二樓的情形。</font><span style='color:rgb(0,0,0);font-size:medium' lang='EN-US'>Peh</span><font style='color:rgb(0,0,0)' size='3'>上每</font><span style='color:rgb(0,0,0);font-size:medium' lang='EN-US'>peh</span><font style='color:rgb(0,0,0)' size='3'>一坎就</font><span style='color:rgb(0,0,0);font-size:medium' lang='EN-US'>khih-khok</span><font style='color:rgb(0,0,0)' size='3'>叫的樓梯，代先看著的是一條開闊的路，正爿佮倒爿分別是干焦用一薄板隔開的兩個房間。直直看過去嘛有一條路直直通內底的灶跤。我所稅的是正爿八個榻榻米的這間。倒爿的是六個榻榻米大，兩間連做伙的房間，

</font><p style='color:rgb(0,0,0);font-size:medium;margin:0cm 0cm 0pt'><span>我平常時除了到</span><span>灶跤洗面以外足少行過遐，向內底看，嘛看袂出啥物物件，所以知影的無濟，而且到暗時就會聽著一陣陣鳥鼠仔走相逐、吱吱叫的聲，內底已經是怹走相逐的運動埕。就按呢，我一個人在二樓</span><span>蹛了兩個月久，雖然鳥鼠仔鬧到厝頂蓋</span><span>敢若欲僥起來仝款，比佮人做伙</span><span>蹛</span><span>猶過吵，猶毋過遮的日子來我猶是充分享受了輕鬆自在、無拘無束的生活，對學校轉來，踏著</span><span lang='EN-US'>khih-khok</span><span>叫的樓梯進入厝內，交手頂的物件</span><span>抨佇邊仔</span><span>，無換衫就倒佇眠床，</span><span>兩蕊目睭直直相天篷，這是我的例行公事，干焦這個時陣，我才會使解脫自己活佇世界糞堆中的感覺。</span></p>

<p style='color:rgb(0,0,0);font-size:medium;margin:0cm 0cm 0pt'><span>猶毋過，兩個月了後，我的例行公事就予人完全破壞去矣。我</span><span>倒爿的房間已經有人蹛入來。</span><span>彼是我教學觀摩出差轉來的彼一日，暝時我摸揣</span><span lang='EN-US'>peh</span><span>上梯，煞發現樓頂的火是光的，干焦有人佇ē。我心內咧想，落尾嘛是有人蹛入來</span><span>矣，這時陣，一位穿便服看起來差不多三十歲左右的查某人探出頭來問：</span></p>

<p style='color:rgb(0,0,0);font-size:medium;margin:0cm 0cm 0pt'><span><br/></span></p><p style='color:rgb(0,0,0);font-size:medium;margin:0cm 0cm 0pt'><span>「你敢是蹛佇隔壁的老師</span><span lang='EN-US'>?</span><span>」</span></p>

<p style='color:rgb(0,0,0);font-size:medium;margin:0cm 0cm 0pt'><span>伊的視線瞭過我身軀頂的文官服，按呢共問我。我講是。彼个查某面隨笑咍咍。</span></p>

<p style='color:rgb(0,0,0);font-size:medium;margin:0cm 0cm 0pt'><span>「我是兩工前才搬入來的田中，以後請多多指教。」</span></p>

<p style='color:rgb(0,0,0);font-size:medium;margin:0cm 0cm 0pt'><span>伊誠有禮貌的行一個禮，聽伊的口音閣有伊的行踏，干若毋是本島人，我有一點仔</span><span>意外。</span></p>

<p style='color:rgb(0,0,0);font-size:medium;margin:0cm 0cm 0pt'><span>「欸，田中</span><span lang='EN-US'>?</span><span>按呢講你是在地人</span><span lang='EN-US'>......</span><span>」</span></p>

<p style='color:rgb(0,0,0);font-size:medium;margin:0cm 0cm 0pt'><span>「嘿，我是，以後請多多指教。」</span></p>

<p style='color:rgb(0,0,0);font-size:medium;margin:0cm 0cm 0pt'><span>查某人干焦想欲講啥，猶毋過無講出喙，伊小共我影一下，閣行一個禮就退轉去房間內。無定著是我講伊是在地人的時陣，彼號(lō</span>)驚惶的款，予伊感到真奇怪，想著遮我的面不知不覺煞直直燒起來。是在地人嘛毋免無感到稀奇，我竟然表現出彼號驚惶的款，確實好笑。毋過精足想起來，我會感到驚惶，只是想袂到嘛有在地人蹛佇遐。一般講起來，這附近的在地人毋是派出所的巡官就是國民學校宿舍內底的職員，我想攏無想到竟然會有一個叫田中的在地人蹛佇我隔壁，真正予人感到真意外。我會對一件代誌遐爾敏感，可能是和我的職業有關係。因為這附近根本就是本島人的散赤窟，在地人會出現佇這種所在，講情講理攏講袂過，這煞是我親目睭看到的事實。</p>

<p style='color:rgb(0,0,0);font-size:medium;margin:0cm 0cm 0pt'><span>彼一晚，這位田中先生出現佇我的房內。當然，干焦是以厝邊的身分，禮貌性的拜訪。田中先生是一位大概四十外歲的少年人。剃平頭，目睭真利，喙䫌佮喙角攏是剾(khau)鬍鬚留落下的痕，而且生甲足大欉。手䘼下跤是兩隻毛毛的大手，坐佇榻榻米頂懸，表現出青面獠牙的款，予消瘦的我看了有淡薄仔驚惶，連伊講啥物，我攏無法度聽足詳細。譬如講這種情形</span><span lang='EN-US'>:</span></p>

<p style='color:rgb(0,0,0);font-size:medium;margin:0cm 0cm 0pt'><span>「我是田中，請多多指教。」</span></p>

<p style='color:rgb(0,0,0);font-size:medium;margin:0cm 0cm 0pt'><span>「嘿。」</span></p>

<p style='color:rgb(0,0,0);font-size:medium;margin:0cm 0cm 0pt'><span>「請以後多多指教。」</span></p>

<p style='color:rgb(0,0,0);font-size:medium;margin:0cm 0cm 0pt'><span>「嘿。」</span></p>

<p style='color:rgb(0,0,0);font-size:medium;margin:0cm 0cm 0pt'><span>「以後無的確閣有足濟愛攪擾的所在，請毋通見怪。」</span></p>

<p style='color:rgb(0,0,0);font-size:medium;margin:0cm 0cm 0pt'><span>「嘿。」</span></p><p style='color:rgb(0,0,0);font-size:medium;margin:0cm 0cm 0pt'><span>

</span></p><p style='color:rgb(0,0,0);font-size:medium;margin:0cm 0cm 0pt'><span>「聽講老師佇遮的國民學校教冊</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「嘿。」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>橫直我是一時失去了主意，直直閃避對方連環的話題，只會會曉直直應「嘿。」了後田中先生閣講了足濟話才轉去。他轉去了足久，我閣戇神戇神。伊到底講啥物，我一點點阿攏記袂牢。有一段時間，佮田中先生做厝邊一直予我一種足恐怖的感覺。</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='font-size:medium;margin:0cm 0cm 0pt'><font color='#000000'>就按呢，我開始了佮田中翁仔某做厝邊的生活，我盡量避免佮田中先生見著面，看到伊彼一張可怕的面，我就驚共</font><font color='#00ff00'>咇咇掣</font><font color='#000000'>。好佳哉田中先生的工課干焦是佇暗時，早起我出門的時陣，伊猶未醒，暗時我轉來的時陣，伊閣猶未轉來，大部分攏是佇我睏起了後才轉來，兩個人無見面的機會嘛攏相安無事。顛倒是佮田中夫人逐工攏愛見兩擺面，這對我來講嘛是一件足</font><span style='color:rgb(0,0,0)'>礙虐的代誌。逐工早暗兩次，我心內底想的是，夫人是別人的某，所以有必要保持距離。逐擺見面，目睭攏是盡量沙微沙微</span><span style='color:rgb(0,0,0)'>佮伊講一聲</span><span style='color:rgb(0,0,0)'>「<span lang='EN-US'>gâu</span></span><span style='color:rgb(0,0,0)'>早」抑是</span><span style='color:rgb(0,0,0)'>「晚安」，是</span><span style='color:rgb(0,0,0)'>禮貌上的相借問爾爾，猶毋過田中夫人煞足客氣的，定定因為我是一個獨身仔就特別為我斟茶、斟水，若無就是問我的衫干欲予伊洗。好禮到我毋知欲按怎。雖然有時陣嘛會有予夫人替我做，享受一會仔的想法，猶毋過想到田中先生的</span><span style='color:rgb(0,0,0)'>青面獠牙，就將我拍轉來現實，冷淡的拒絕伊的好意。就按呢，田中先生不在的時陣佮田中夫人做伙生活佇仝一間厝內底，予我感覺足</span><span style='color:rgb(0,0,0)'>礙虐。因為按呢，我愈來愈暗才轉去厝。也就是講，我永遠無法度對田中先生予我</span><span style='color:rgb(0,0,0)'>恐怖的面形中解脫。</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>遮的代誌攏是我家己想傷濟。過了兩、三個月，我總算慢慢了解田中翁仔某的做人。田中先生雖然生著一副壞面腔，猶毋過心腸就善良，而且我嘛知影伊目前佇市內的松田商會分店上班。本來我閣</span><span>掠準伊是上暗班的，後來才知影是田中先生伊足敬業的，攏愛等到店門關仔才轉去厝。田中太太的健康情形無好，定定病共peh</span><span>袂起床，雖然按呢，逐工嘛是會硬</span><span lang='EN-US'>peh</span><span>起來迎接田中先生轉來。翁仔某感情足好，定定會有一寡予我迴避視線的相好鏡頭。兩個人唯一的遺憾就是無囡仔。田中太太定定怨嘆家己身體䆀，無法度生囡仔，看起來嘛誠可憐。這時陣，田中先生就會指責太太</span><span lang='EN-US'>:</span><span>講啥物</span><span>戇話，就不愛</span><span>插伊。有一擺我拄peh上樓，翁仔某拄好咧講這件代誌，田中先生隨向我，表情干焦咧徵求我的同意仝款，伊講</span><span lang='EN-US'>:</span><span>「欸，陳先生，是種無好抑是田的問題，誰講的清楚咧</span><span lang='EN-US'>?這</span><span>自然是雙方面共同的責任，你說對無</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「嘿。」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>我感覺家己的面雄雄燒起來，毋知欲按怎應才好。田中太太干焦還是對伊</span><span>袂得過，共田中先生睨一目，就隨看我講</span><span lang='EN-US'>:</span><span>「真對不住，人陳先生還是獨身仔</span><span lang='EN-US'>! </span><span>哪會對伊講這種話</span><span lang='EN-US'>!</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

<span>對遮看的出來，無法度飼囡仔已經佇怹中間造成困擾。田中太太身體雖然䆀，猶毋過猶未到無法度飼囡仔的程度。而且田中先生就親像進前所講的，是一個足健康的少年人。怹兩個之間的問題對我這個獨身仔來講完全無法度理解，毋過若是根據我慢慢觀察的結果來推論，代誌凡勢佮田中太太查埔款的體格有關，雖然田</span>中太太有氣質閣溫柔，猶毋過身材瘦閣兼薄板，皮膚嘛無親像查某人仝款金滑金滑，雖然講是三十出頭的查某人，猶毋過看起來老誠濟，毋但按呢，夫人本身嘛有一寡自我放棄的感覺。伊從來無咧化妝，所以看起來閣較老。嘛足少穿洋裝，平常攏嘛是和服頂懸凊彩結一條索仔。淡薄仔紅色的頭毛嘛是凊彩結結咧。猶毋過夫人予人的感覺還是足母性的，有當時仔我閣會掠準伊是阮阿母。進前我就講過，田中先生非常愛怹某，怹兩個翁仔某就親像是一對恩愛的鴛鴦，予我的印象就是情愛的化身。我定定咧想若是怹有囡仔會是啥物情形，嘛因為按呢為怹感覺遺憾。</p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>佇兩個月了後的彼暝，我轉來厝裡竟然聽到田中翁仔某的房裡出現了囡仔的哭聲。原本我閣咧想是怹兜有人客，無想傷濟，猶毋過過咧足久還是無聽到有人客的聲音，干焦囡仔的哭聲佮怹翁仔某安搭囡仔的聲，便起了疑問，就假欲去便所，行過怹房間的時陣閣刁工蹔跤步，猶毋過怹翁仔某干焦無注意著我的腳步聲，仝款專心咧安搭囡仔，落尾我袂堪得就去挵門。</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「田中先生，有人客佇的是無</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>這時陣田中先生將門拍開，探出頭</span><span>那拭汗那</span><span>講</span><span lang='EN-US'>:</span><span>「</span><span>哪會是啥物人客，是囡仔。</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「</span><span>囡仔</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>我向內底</span><span>探了探。看到田中太太跤頭趺頂懸抱一個三歲左右的查埔囡仔，伊佮我對相，馬上表現出足驕傲的笑容。我的視線直直咧揣囡仔的父母，猶毋過榻榻米頂懸除了田中翁仔某以外，並無任何人。田中太太干焦發現我的疑問，便講：</span></p><p style='color:rgb(0,0,0);font-size:medium;margin:0cm 0cm 0pt'>



</p><p style='color:rgb(0,0,0);font-size:medium;margin:0cm 0cm 0pt'><span>「伊是</span><span>阮的囡仔，誠古錐乎</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「</span><span>恁的囡仔</span><span lang='EN-US'>?</span><span>田中先生有囡仔</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「是里子生的。你頭一擺看到乎</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「嘿。</span><span>想袂到</span><span lang='EN-US'>......</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>我將視線轉到田中先生的身軀頂，心內咧想</span><span lang='EN-US'>:</span><span>這是無可能的代誌。田中的面雄雄</span><span>落軟落來，笑咍咍的講</span><span lang='EN-US'>:</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「對</span><span>矣，是阮的囡仔。</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「是</span><span>喔</span><span lang='EN-US'>!</span><span>真正想袂到。</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>我表現出無法度相信的態度。看的出來田中太太感覺誠失望。</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「老師，你是咧按怎</span><span>矣</span><span lang='EN-US'>?</span><span>勿直直講想袂到、想袂到啦</span><span lang='EN-US'>!</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「猶毋過，田中先生不是講無法度生</span><span>囡仔</span><span lang='EN-US'>?</span><span>而且你看</span><span>……」我比</span><span>囡仔身軀頂的肚綰。</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「伊看起來顛倒像本島人的</span><span>囡仔。</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>田中先生笑咍咍的講</span><span lang='EN-US'>:</span><span>「害</span><span>矣</span><span lang='EN-US'>!</span><span>講白賊予人掠著。</span><span>」猶毋過田中太太煞直直死諍。</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「你是講這</span><span lang='EN-US'>?</span><span>」伊共</span><span>囡仔的肚綰掀起來講</span><span lang='EN-US'>:</span><span>「這是因為奶母仔是本島人矣</span><span lang='EN-US'>!</span><span>民兒，你講對無</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

<span>我看著田中太太攬</span><span>囡仔惜命命的款，充分流露出母性的光輝。媠到予人誠感動；媠到無法度形容。當然，我袂相信彼個囡仔會是田中翁仔某的親骨肉。一定是佮別人討來的。果然，第二天暗時就無看到囡仔的形影，干焦證明我的想法是正確<span>的。雖然田中太太講是予奶母仔tshuā</span><span>走的，猶毋過這實在是素人懷疑。從這件代誌了後，田中太太就定定</span><span>傱來傱去，然後轉來的時陣手頂攏大包、細包抱一堆物件。後來我才知影，這攏是囡仔的日常用品，查某人強烈的母愛確實驚人。</span></span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>後來又閣過咧四、五工，彼的</span><span>囡仔</span><span>又閣出現佇田中翁仔某的厝裡，彼日哭歸暝，第二工又閣消失。過兩、三工閣會出現佇田中翁仔某的厝裡，仝款哭歸暝，按呢來來去去一個月了後，</span><span>囡仔</span><span>嘛漸漸慣勢</span><span>矣。先</span><span>蹛一、兩天，後來竟然就直直</span><span>佮田中翁仔某</span><span>蹛做伙。這個怹叫做民兒的</span><span>囡仔</span><span>有兩蕊烏金烏金、活跳跳的目</span><span>睭，一張面膨皮仔膨皮，生了足古錐。若是講有啥物缺點，就是頭頂生疳瘡。聽講伊日時攏乖乖佇榻榻米頂耍歸堆的tshit</span><span>迌物。</span><span>猶毋過等我轉來的時陣，伊就開始哭，將田中太太舞到忝忝忝，干焦看著伊佇灶跤佮客廳兩爿走來走去，喙閣直直念仝款一句話</span><span lang='EN-US'>:</span><span>「好</span><span>矣好矣，乖乖，民兒毋通閣哭矣。</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>無的確是我傷敏感，總是覺得田中先生嘛是盡量提早轉來。伊干焦等</span><span>袂赴轉來看囡仔，一入門，就將禮物</span><span>攑懸懸講</span><span lang='EN-US'>:</span><span>「民兒，你看</span><span lang='EN-US'>!</span><span>阿爸又閣買禮物予你</span><span>矣</span><span lang='EN-US'>!</span><span>緊叫阿爸，緊</span><span lang='EN-US'>!</span><span>」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>講了，就共</span><span>囡仔</span><span>抱起來，用攏是</span><span>喙鬚的喙去共親。然後抱入來我的房間。</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>「來，共陳老師講暗安，講</span><span lang='EN-US'>:</span><span>暗</span><span lang='EN-US'>-</span><span>安。」</span></p><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><span>民兒才無欲插伊，干焦直直佇田中先生的</span><span>目</span><span>睭、喙</span><span>佮</span><span>鼻仔頂懸黑白捎，田中先生干焦誠歡喜仝款，干焦看到伊</span><span>目</span><span>睭沙微沙微，</span><span>佮</span><span>囡仔攬閣較牢。連邊仔的我攏感受到幸福</span><span>佮</span><span>快樂。民兒的出現，予田中翁仔某紮來足濟足濟快樂的春天。</span></p><p style='color:rgb(0,0,0);font-size:medium;margin:0cm 0cm 0pt'>

</p><div style='color:rgb(0,0,0);font-size:medium;border-width:medium medium 1pt;border-style:none none solid;border-color:currentcolor currentcolor windowtext;padding:0cm 0cm 1pt'>

<p style='margin:0cm 0cm 0pt;padding:0cm;border:currentColor'><span>猶毋過對我來講，是噩夢的開始。特別是</span><span>民兒佇按時啼啼哭哭，</span><span>拄開始</span><span>我就袂堪得。因為工課的關係，早起絕對袂使遲到，所以睏袂飽對我來講根本就是天大的痛苦，跤徛佇台仔頂干焦咧飛，像不管時攏會倒落。</span></p>

</div><p style='color:rgb(0,0,0);font-size:medium;margin:0cm 0cm 0pt'>

</p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>過去，我攏嘛一睏毋知人，後來佇暗暝予民兒的哭聲吵醒，就直直睏毋去，足煩、足氣矣，足想欲大聲共幹譑。猶毋過閣聽到田中翁仔某安搭囡仔的聲，就予怹兩翁仔某感動，家己直直反省，姑不而將，干焦喙齒根咬咧忍落去。猶毋過到第二工我一定會黑輪、頭殼疼家</span>袂磕得<span>。早起佇灶腳洗面拄著田中太太的時陣，做伊昨暗嘛無睏好，煞仝款足有精神的講</span><span lang='EN-US'>:</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「誠對不住，</span>囡仔昨暗閣吵共你袂當睏乎<span lang='EN-US'>?</span><span lang='EN-US'> </span>毋過我想伊應該誠緊就會慣勢矣，你莫見怪喔<span lang='EN-US'>!</span>」</p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>田中先生看著我，嘛直直</span><span>頕頭坐毋著</span><span lang='EN-US'>:</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「誠害，囡仔又閣鬧歸暝，吵到老師誠歹勢，</span><span>對不住</span><span>矣</span><span lang='EN-US'>!</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>睏</span><span>袂</span><span>飽我是無打緊，</span><span>怹翁仔某對民兒奉獻無怨嘆、無後悔的愛，實在予我看咧誠感動又閣見笑。講實在的，我拄開始對民兒有淡薄仔討厭，後來受到怹的影響，了後才慢慢感覺伊愈來愈古錐。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>就算按呢，我還是認為田中翁仔某傷家婆矣</span><span lang='EN-US'>!</span><span>基本上，民兒應該是別人的囡仔，所以田中翁仔某是按怎會願意食苦受罪來收養伊咧</span><span lang='EN-US'>?</span><span>想欲囡仔想到這種地步，實在予人真驚疑。民兒的序大人嘛奇怪，自從伊來遮個外月，完全攏無出現過，按呢講起來，田中太太若堅持囡仔是伊的，嘛講得通。後來連我嘛干焦沓沓仔相信民兒是田中翁仔某的親生囝。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>某一個禮拜日早起，因為民兒已經慣勢矣，袂閣吵吵鬧鬧，我覕佇眠床底想欲閣睏卡飽咧，煞聽到田中翁仔某房內出現囡仔人的聲。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「健民，咱來轉好無</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「民兒，你看</span><span lang='EN-US'>!</span><span>是阿兄呢</span><span lang='EN-US'>!</span><span>干閣會記得阿兄</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>聽到彼號夾雜柴柴國語的口音非常熟似，我袂堪得睏，緊爬起來。目睭挼挼咧著共門拍開，想欲看覓是啥物代誌。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「老師，gâu</span><span>早</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>一個熟似的聲音咧共我拍招呼，詳細看了，發現原來是阮班的學生李健山，挺挺的徛佇遐。想到頭拄仔聽到的話，我馬上理解矣。民兒絕對是李健山的小弟。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「你遐早就來遮</span><span lang='EN-US'>?</span><span>欲進來老師房間內耍無</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「喔，好」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>我共李健山tshua入來</span><span>房間。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「到田中先生兜耍是無</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「對，老師。」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「你是來看民兒的是無</span><span lang='EN-US'>?</span><span>民兒是你的啥物人</span><span lang='EN-US'>?</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「伊是阮小弟。」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>有影無毋對。我</span><span><span>捌去過李健山怹兜做過家庭訪問，所以知影怹兜就是樓跤傷邊仔的彼間保險營業處。田中太太毋知影啥物時陣佮民兒的媽媽熟似，才共民兒討來，我趁這個機會</span></span><span lang='EN-US'><span lang='EN-US'><span lang='EN-US'>沓沓仔</span></span></span><span>問</span><span>李健山，才知影人並無</span><span><span>佮民兒送予</span></span><span>怹，是田中太太看著民兒，硬</span><span><span>佮民兒</span></span><span>走的，而且李太太</span><span><span>佮</span></span><span>李健山怹佇過去攏無出現，嘛是田中太太為著予民兒慣勢，要求怹暫時勿見面。代誌就是按呢，既然這馬民兒已經離袂開田中翁仔某矣，健山怹就會使來看伊矣。民兒是李家第五個查埔，田中太太嘛是因為按呢，有了收養伊的想法，民兒的老母李太太大概嘛是按呢想，才會隨伊去。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>彼一日早起，田中翁仔某總算共民兒的肚綰換起來，而且講出真相。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「毋過伊已經是我的囡仔矣，民兒是我的囡仔矣。」田中太太講講咧，就閣</span><span>佮民兒</span><span>攬閣較牢。民兒天真的咧笑，提手指佇田中太太的面頂黑白掠，喙一面閣</span><span>媽媽媽媽的叫。田中太太閣較惜命命的唚伊的喙䫌，面頂有足幸福足幸福的表情。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「老師，你看</span><span lang='EN-US'>!</span><span>」田中太太干焦足希望我會使同意伊仝款，笑咪咪的講</span><span lang='EN-US'>:</span><span>「我是媽媽喔，民兒除了媽媽以外誰嘛無愛，李太太干焦是伊的奶母仔爾爾。」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='font-size:medium;margin:0cm 0cm 0pt'><span style='color:rgb(0,0,0)'>這位不過是</span><font color='#000000'>奶媽仔的李太太一直到下晡才出現，了後就像咧試探仝款，隔兩工就起來一擺，李太太是一位三十外歲的婦人人，膨皮仔膨皮，看起來誠福相。手頂閣抱一個歲外的囡仔，</font><font color='#00ff00'>踏著叫</font><font color='#000000'>的樓梯起來便喝：「健民，健民，阿母來矣！」</font></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>田中太太一聽著聲，勻（</span><span lang='EN-US'>ûn</span><span>）仔是共佇榻榻米頂耍的民兒抱起來：「伊已經不叫健民矣。我共改名叫做民雄。民兒，你的名叫民雄對否？」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>伊共民兒攬牢牢，毋肯放手。民兒看著李太太竟然嘛無啥表示，顛倒是覕佇田中太太的後面。看在李太太的目中有淡薄仔</span><span lang='EN-US'><a rel='nofollow' href='http://twblg.dict.edu.tw/holodict_new/result_detail.jsp?n_no=8829&amp;curpage=1&amp;sample=%E5%AF%82%E5%AF%9E&amp;radiobutton=1&amp;querytarget=2&amp;limit=20&amp;pagenum=1&amp;rowcount=2'><span lang='EN-US'><span lang='EN-US'>稀微</span></span></a></span><span>，想盡辦法欲接近囡仔。了後伊為著欲予囡仔歡喜，逐擺伊來攏</span><span lang='EN-US'><a rel='nofollow' href='http://twblg.dict.edu.tw/holodict_new/result_detail.jsp?n_no=7743&amp;curpage=2&amp;sample=%E5%B8%B6&amp;radiobutton=1&amp;querytarget=2&amp;limit=20&amp;pagenum=3&amp;rowcount=46'><span lang='EN-US'><span lang='EN-US'>紮</span></span></a></span><span>足濟吃的物件來。</span><span> </span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「健民，是阿母</span><span>矣</span><span lang='EN-US'>!</span><span>」李太太</span><span>佮手伸出來，猶毋閣民兒連看攏無佮看。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>田中太太看著按呢誠歡喜</span><span lang='EN-US'>:</span><span>「民兒，你看<span lang='EN-US'>!</span>伊毋是恁阿母，是奶媽</span><span>喔</span><span lang='EN-US'>!</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「</span><span>唉</span><span lang='EN-US'>! <a rel='nofollow' href='http://twblg.dict.edu.tw/holodict_new/result_detail.jsp?n_no=1031&amp;curpage=1&amp;sample=%E8%AA%8D%E8%AD%98&amp;radiobutton=1&amp;querytarget=2&amp;limit=20&amp;pagenum=1&amp;rowcount=2'><span lang='EN-US'><span lang='EN-US'>毋捌</span></span></a></span><span>阿母</span><span>矣</span><span>」李太太誠感慨，伊欲</span><span>佮</span><span>囡仔搶過來，田中太太刁工</span><span>佮民兒</span><span>攬牢牢，笑咍咍的閃避李太太。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>我家己捌親目看著這種情形，看怹兩的查某人似真似假咧佮囡仔耍，看怹兩的為著一個囡仔付出滿滿的愛，心中嘛有一講袂出的歡喜。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>一工暗時，民兒雄雄嘛嘛吼，共我吵醒。彼種哭聲足生狂，聽了予人足不忍心，奇怪，這兩、三個月來，民兒暗時一聲嘛無吼，乖乖一暝到天光，下暗到底是按怎</span><span lang='EN-US'>?</span><span>而且伊哭就袂煞，我有淡薄仔煩惱，煞睏袂去。爬起來看著田中翁仔某房裡的火猶閣光光，連門嘛無關，我就入去問</span><span lang='EN-US'>:</span><span>「囡仔是按怎咧</span><span lang='EN-US'>?</span><span>」田中太太穿著睏杉頭毛無捋，共民兒攬牢牢坐佇榻榻米頂懸，毋閣煞無看著田中先生的人影。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「民兒咧發燒，干焦胸坎咧痛，昨昏我就發現伊毋是勢</span><span>……</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>我用手去摸民兒的額頭，果然燒燙燙。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「按呢袂使，愛趕緊去看醫生才愛使</span><span>……</span><span>毋閣三更半暝</span><span>……</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「無要緊，阮兜彼個已經去請醫生矣</span><span lang='EN-US'>!</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>莫怪我一入來就無看著田中先生。我心裡足感動，對怹這種無私的愛予我足敬佩。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>田中先生誠緊就</span><span>&amp;#x241ac;</span><span>醫生來</span><span>矣。診斷的結果可能是得丹毒。醫生注射了後就轉去矣。田中翁仔某就直直按呢照顧哭袂停的民兒到天光。我眯眯仔躺佇眠床頂，時不時閣會使聽到田中太太安搭囡仔的聲</span><span lang='EN-US'>:</span><span>「民兒，甘閣會痛</span><span lang='EN-US'>?</span><span>」抑是「可憐的心肝仔囝，卡緊好起來。」等我第二工爬起來看，翁仔某竟然也閣仝款坐佇遐。身體虛弱的田中太太喙䫌攏削落，目箍反黑，還是硬檔落。田中太太咧坐早頓的時陣，便由田中先生守著民兒身軀邊。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>這一工暗頭仔，我對學校轉來，發現李太太嘛來矣，拄好咧佮田中太太參詳代誌，兩個人偷偷仔講一觸久仔，田中太太雄雄吼誠大聲，連我嘛驚一下。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>「說什麼話，民兒是我的囡仔，有病我自然會醫，哪有佇這個時陣才予恁</span><span>&amp;#x241ac;</span><span>轉去的道理。</span><span>」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>李太太干若像咧爭啥物，猶毋過聲音傷低，聽</span><span>袂清楚。田中太太煞閣一擺提懸聲音</span><span lang='EN-US'>:</span><span>「袂使，絕對袂使。我毋知有啥物開漳聖王，嘛絕對不愛予民兒吃啥物怪藥。我絕對會負責治好民兒就是矣。」</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>聽到這我就知影矣，絕對是李太太想欲</span><span>&amp;#x241ac;</span><span>民兒轉去治病，用對神明遐求來的靈丹、草藥來治病。田中太太當然</span><span>袂答應。無偌久，李太太就轉去矣，我偷偷的看隔壁，干焦看到田中太太徛佇門口，戇神戇神看著足遠的田野，那種失望的形影，予我閣為著查某人愛情的真誠感動。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>民兒的病干若無好起來，第二工閣入院矣。當然，田中翁仔某嘛對去。過了幾若個月，我閣仝款獨獨定佇空闊的二樓。暗時會使穩穩仔睏，嘛閣做了，這段期間我重新想過田中太太足想欲有囡仔的心情，也是足感動。我從來無看過田中太太這種內地的查某人，也毋袂接觸過像田中先生這款的內地人。我到今仔日還是無法度了解，田中翁仔某會使佇一個和怹原來的環境、風俗習慣完全無仝的環境內底歡喜過日子，一般人看著攏會退後三步的事物，何況是怹。猶毋過田中翁仔某竟然會使用愛心相對。這毋但我感覺不可能，恐怕所有的本島人知影了後攏會拍噗仔。民兒的病到底是按怎，我一點消息攏無，佇學校我問過李健山，伊講小弟的病已經欲好矣，我閣問伊怹小弟是毋是欲分予田中怹兜，伊講無這回事。按呢講起來，田中翁仔某毋是直直咧為別人的囡仔花錢出力矣嗎</span><span lang='EN-US'>?</span><span>按呢的熱心，按呢的愛心，哪會袂叫人</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><p style='color:rgb(0,0,0);font-size:medium;margin:0cm 0cm 0pt'><span>到第四工的暗時，田中先生一個人先轉來矣。看著我就文文仔笑講</span><span lang='EN-US'>: </span><span>囡仔已經好矣，說矣說，就走入來我的房間。</span></p><p style='color:rgb(0,0,0);font-size:medium;margin:0cm 0cm 0pt'><font face='新細明體'>

</font></p><div style='color:rgb(0,0,0);font-size:medium;border-width:medium medium 1pt;border-style:none none solid;border-color:currentcolor currentcolor windowtext;padding:0cm 0cm 1pt'><font face='新細明體'>

</font><p style='margin:0cm 0cm 0pt;padding:0cm;border:currentColor'><span>「誠好，誠好</span><span lang='EN-US'>!</span><span>」連我嘛足歡喜。「這攏是方恁的福氣。嘛不是親生，嘛不是收養的，閣仝款遐疼惜，連我看著嘛就感動。」</span></p><font face='新細明體'>

</font></div><p style='color:rgb(0,0,0);font-size:medium;margin:0cm 0cm 0pt'><font face='新細明體'>



</font></p><font style='color:rgb(0,0,0);font-size:medium' face='新細明體'><p style='margin:0cm 0cm 0pt'><span>「勿按呢講。」田中先生目頭結結，擺手阻動，「你按呢講予我誠歹勢是阮太太真正足佮意這個囡仔，而且這個猴囡仔嘛足得人疼。」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>看到田中先生笑無停、歡喜的心情，對眼前這個大漢仔有一份親切感。</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「我嘛認為民兒確實是一個好囡仔，規氣就佮收養</span><span>……</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「是矣，問題就佇這。阮太太嘛講希望會使卡早入戶口，毋過毋知李先生肯無</span><span>……</span><span>」然後田中先生雄雄想起來仝款「這件代誌，阮太太閣想欲拜託陳老師成全。」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「我會使做啥物</span><span lang='EN-US'>?</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>忽然間我決定替怹去李家行一逝，為田中翁仔某盡一份心力。這一暗，拄好有月娘，月誠光看咧誠清楚散赤人兜的厝頂，遠遠看到市區的燈火，佮天頂相照閣卡光。田中先生佮我做伙看窗仔外的景色，兩人拄好相看，伊煞笑笑的講</span><span lang='EN-US'>:</span><span>「這一邊外表看起來零零落落，毋過煞無法度無佮意。佇在這裡的人是這呢樸實，這呢有意思。」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>我聽伊按呢講，順煞問這附近並無內地人住，田中先生那會想欲佇在這</span><span lang='EN-US'>?</span><span>田中先生表現出意外的表情</span><span lang='EN-US'>:</span><span>「那會按呢講咧</span><span lang='EN-US'>?</span><span>其實嘛無特別的理由。干講有啥物所在是內地人袂使佇的嗎</span><span lang='EN-US'>?</span><span>那是欲講一個理由，就是佇的所在無好找。」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「毋過，你佇在這個所在毋是足無方便的嗎</span><span lang='EN-US'>?</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「哪裡住起來，毋是佮都市仝款嗎</span><span lang='EN-US'>?</span><span>喔</span><span lang='EN-US'>!</span><span>對矣</span><span>……</span><span>」田中先生雄雄想起來啥物仝款</span><span lang='EN-US'>:</span><span>「我嘛緊欲佮逐家講再見矣。我已經調回本公司服務矣</span><span>……</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「蛤</span><span lang='EN-US'>?</span><span>」我驚一著</span><span lang='EN-US'>:</span><span>「本公司在哪裡</span><span lang='EN-US'>?</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「臺北市矣</span><span lang='EN-US'>!</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「這我才放心。」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「放心</span><span lang='EN-US'>?</span><span>」田中先生不瞭解的看著我問講</span><span lang='EN-US'>:</span><span>「為什麼</span><span lang='EN-US'>?</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「予田中先生那麼好的內地人轉去，阮會不捨，是佇臺北的話，到底嘛是佇臺灣，嘛就卡無要緊。」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>毋過田中先生干若聽無我的意思，直直詳細佮我講調任的代誌，嘛露洩希望會使卡緊解決民兒的代誌。顛倒是我因為怹欲離開煞來不捨。</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「你還是放棄好矣</span><span lang='EN-US'>!</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>我忍了閣忍，最後還是講出來，田中先生誠驚惶</span><span lang='EN-US'>:</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「放棄</span><span lang='EN-US'>?</span><span>你是講放棄民兒</span><span lang='EN-US'>?</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「喔</span><span lang='EN-US'>!</span><span>毋是。是調任的代誌。」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「原來是講這喔</span><span lang='EN-US'>!</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>兩人雄雄笑起來。</span></p><p style='margin:0cm 0cm 0pt'>

</p><p style='margin:0cm 0cm 0pt'><span>夜嘛已經足暗足暗矣。</span></p><p style='margin:0cm 0cm 0pt'>

</p><p style='margin:0cm 0cm 0pt'><span>想毋到田中先生才呢緊就欲調走矣，民兒出院猶無十工，怹就準備對頭路調動搬去新厝，因為時間誠短，我答應替怹去李家走一趟，結果嘛無去，而且聽講田中太太已經拜訪過李家矣，我想怹已經講好勢矣</span><span lang='EN-US'>!</span><span>按呢我嘛放心矣</span><span lang='EN-US'>!</span></p><p style='margin:0cm 0cm 0pt'>

</p><p style='margin:0cm 0cm 0pt'><span>田中翁仔某離開的彼早起，我抽空去車頭送怹。民兒的父母佮囡仔全家攏去送怹。民兒妝到誠水閣體面，佮田中太太攬牢牢。田中翁仔某看起來滿面春風，民兒自然變成所有的人的目標。</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「民兒，佮逐家講再見，再見</span><span>……</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>田中太太難得化妝，看起來誠少年誠水，面頂嘛多足濟笑容。民兒舉手揮幾下，幾下晡才講出來一聲</span><span>…</span><span>見，逐家攏足歡喜的笑出來。</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「足好，足好</span><span lang='EN-US'>!</span><span>」田中先生捧起民兒的手親了親，民兒轉身就欲田中先生抱，李太太看著伸手去佮抱，毋過民兒煞看嘛無愛佮看一下就去田中先生的手頂矣。李太太目圈煞隨紅起來，田中太太看著嘛含目屎，毋過仝款笑咪咪。李健山聽講會使去台北企逃，忍袂牢滿面充滿期待歡喜的心情。</span></p><p style='margin:0cm 0cm 0pt'>

</p><p style='margin:0cm 0cm 0pt'><span>無偌久，火車慢慢的駛入來，人客一個接一個的上車，然後誠緊就開走矣</span><span lang='EN-US'>!</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「再見。」田中翁仔某佮阮揮手講再見。</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「再見。」李健山怹就直直喊，聲音誠像咧喊萬歲仝款大聲。</span></p><p style='margin:0cm 0cm 0pt'>

</p><p style='margin:0cm 0cm 0pt'><span>李太太用手巾仔擤鼻涕，火車已經駛出去矣，田中太太閣佇窗仔口拿民兒一條白手巾仔咧揮。</span></p><p style='margin:0cm 0cm 0pt'>

</p><p style='margin:0cm 0cm 0pt'><span>「民兒已經過繼予田中先生矣嗎</span><span lang='EN-US'>?</span><span>」</span></p><p style='margin:0cm 0cm 0pt'>

</p><p style='margin:0cm 0cm 0pt'><span>我問戇神戇神的李培元先生。李先生喙講</span><span lang='EN-US'>:</span><span>「還沒有。」目珠煞直直墜著火車遠去的神影。</span></p><p style='margin:0cm 0cm 0pt'>

</p><p style='margin:0cm 0cm 0pt'><span>等我抬頭看，火車已經消失咧市區的大樓內底。</span></p><p style='margin:0cm 0cm 0pt'>

</p><p style='margin:0cm 0cm 0pt'><span lang='EN-US'> </span></p><p style='margin:0cm 0cm 0pt'>

</p></font>

</div><div style='margin:0cm 0cm 0pt'> </div><font size='3' face='新細明體' color='#000000'>

</font></div></td></tr></tbody></table></div></div><br /><small>Updated on <abbr class="updated" title="2012-05-22T04:59:11.667Z">&#20116;&#26376; 22, 2012</abbr> by <span class="author"><span class="vcard"><a class="fn" href="mailto:minniechang0409@gmail.com">&#24373;&#25991;&#39336;</a></span></span> (<a href="../history.html">Version <span class="sites:revision">17</span></a>)</small><br /></div></div></body></html>