<html><head><title>ATA098119&#33674;&#24800;&#35264; (Version 4)</title></head><body><div class="hentry webpage" id="https://sites.google.com/feeds/content/site/2012shoatai/3523018518093510661"><h3><span class="entry-title">ATA098119&#33674;&#24800;&#35264;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><font size='3'>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span>啊！稿費？</span></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span lang='EN-US'><font face='Times New Roman'>P205.</font></span></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span lang='EN-US'><span><font face='Times New Roman'>    </font></span></span><span>「阿爸，我欲買瓜子啦！」這是王先生的四歲查某囝，<span style='COLOR:black'>頓跤</span>搝著伊的衫，那哭那吵咧講話。</span></p>
<p style='line-height:150%;margin-top:0cm;margin-right:0cm;margin-bottom:0pt;margin-left:0cm'><span style='color:rgb(0,0,0)' lang='EN-US'><span><font face='Times New Roman'>    </font></span></span><span style='color:rgb(0,0,0)'>「乖乖齁！莫吵！去揣小弟耍，哦，阿母咧叫囉。」王先生一面à</span><span style='color:rgb(0,0,0)' lang='EN-US'><font face='Times New Roman'>nn</font></span><span style='color:rgb(0,0,0)'>頭佇電火下跤的寫字臺謄清</span><font color='#000000'>原稿，一面</font><font color='#ff0000'>清</font><font color='#000000'>彩應按呢，毋過，攏不捌</font><font color='#0000ff'>看一眼</font><span style='color:black'>伊的</span><font color='#000000'>查某囝。</font></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span lang='EN-US'><span><font face='Times New Roman'>    </font></span></span><span>「無愛啦，我欲食瓜子啦！阿爸，予我一箍銀，好無？」查某囝仝款吵愛提錢。</span></p>
<p style='line-height:150%;margin-top:0cm;margin-right:0cm;margin-bottom:0pt;margin-left:0cm'><span style='color:rgb(0,0,0)' lang='EN-US'><span><font face='Times New Roman'>    </font></span></span><span style='color:rgb(0,0,0)'>「阿爸無錢，這幾工學生攏毋提錢來；去</span><span style='color:rgb(0,0,0)' lang='EN-US'><font face='Times New Roman'>k</font></span><font color='#000000'>ā</font><font color='#ff0000'>你</font><font color='#000000'>阿母提啦，阿爸來寫稿</font><font color='#ff0000'>賺</font><font color='#000000'>錢。」王先生予吵</font><font color='#0000ff'>到</font><font color='#000000'>無一塊好，干焦會當</font><span style='color:rgb(0,0,0)' lang='EN-US'><font face='Times New Roman'>k</font></span><span style='color:rgb(0,0,0)'>ā手中的筆囥咧，à</span><span style='color:rgb(0,0,0)' lang='EN-US'><font face='Times New Roman'>nn</font></span><span style='color:rgb(0,0,0)'>落去</span><font color='#ff0000'>親</font><span style='color:rgb(0,0,0)'>查某</span><span style='color:rgb(0,0,0)'>囝的喙，按呢安慰伊講：「過</span><font color='#ff0000'>規</font><span style='color:rgb(0,0,0)'>工收著錢，買予你食，好無？足濟足濟</span><font color='#0000ff'>耶</font><span style='color:rgb(0,0,0)'>。」</span></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span lang='EN-US'><span><font face='Times New Roman'>    </font></span></span><span>「好啊，阿爸！你過規工若賺著錢，就買一台鐵馬，三輪的，阿爸，像咱厝邊阿秀姊騎的仝款……」</span></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span lang='EN-US'><font face='Times New Roman'>P206.</font></span></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span lang='EN-US'><span><font face='Times New Roman'>    </font></span></span><span>「好啊，一定會，賺著錢，就隨去買一台予你。」一個大人，假使是會當<span style='COLOR:black'>哄開吵鬧的囡仔，是真</span></span><span style='COLOR:black' lang='EN-US'><font face='Times New Roman'>gâu</font></span><span>無顧事實講白賊。這馬王先生嘛是按呢；「那按呢，我足無閒，阿爸欲擱寫字啊，你去外口揣小弟做伙耍。」</span></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span style='COLOR:black' lang='EN-US'><span><font face='Times New Roman'>    </font></span></span><span>「錢咧？」</span></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span style='COLOR:black' lang='EN-US'><span><font face='Times New Roman'>    </font></span></span><span>「揣妳阿母討。」</span></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span style='COLOR:black' lang='EN-US'><span><font face='Times New Roman'>    </font></span></span><span>佇王先生</span><span lang='EN-US'><font face='Times New Roman'>k</font></span><span>ā作品投到</span><span lang='EN-US'><font face='Times New Roman'>XX</font></span><span>雜誌的一月空十工的一暗。已經是熱天啊，因為今年的天氣特別熱，所以伊已經連薄薄的內衫嘛無想欲穿。若不是驚蠓仔將伊當作死對頭，早就脫了了，大粒汗小粒汗，伊猶原坐佇伊唯一的讀冊間兼用的房間內底寫稿。</span></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span lang='EN-US'><span><font face='Times New Roman'>    </font></span></span><span>王先生自從揣著這條發財的新方法，真正是特別有精神。逐工對冊房轉來，除了洗身軀，食飯，連一擺散步的時間嘛攏無，提筆就寫，差不多是佇八點，定定一直寫到真晚。有時陣甚至到過轉工的一點，嘛抑無捌歇睏、這無算啥麼稀罕。這佇講究衛生的先生來看，無定著會挫一著。毋過為著生活的重擔所予壓逼的王先生，就</span><span lang='EN-US'><font face='Times New Roman'>kah</font></span><span>工廠勞動者仝款，對這種過份的操作，煞袂使逃脫。</span></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span lang='EN-US'><span><font face='Times New Roman'>    </font></span></span><span>「毋是真暗啊嗎？」對夢中精神的某，目睭攏抑</span><span lang='EN-US'><font face='Times New Roman'>peh </font></span><span>袂開，定定按呢提醒伊。</span></p>
<p style='color:rgb(0,0,0);line-height:150%;margin-top:0cm;margin-right:0cm;margin-bottom:0pt;margin-left:0cm'><span style='COLOR:black' lang='EN-US'><font face='Times New Roman'> </font></span></p>
</font><span style='COLOR:black' lang='EN-US'><font size='3' face='Times New Roman'> </font></span></div></td></tr></tbody></table></div></div><br /><small>Updated on <abbr class="updated" title="2012-05-01T14:08:55.843Z">&#20116;&#26376; 1, 2012</abbr> by <span class="author"><span class="vcard"><a class="fn" href="mailto:ungian@gmail.com">Ungian Iunn</a></span></span> (<a href="../history.html">Version <span class="sites:revision">4</span></a>)</small><br /></div></div></body></html>