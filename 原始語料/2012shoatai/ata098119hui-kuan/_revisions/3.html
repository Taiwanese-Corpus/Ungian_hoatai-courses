<html><head><title>ATA098119&#33674;&#24800;&#35264; (Version 3)</title></head><body><div class="hentry webpage" id="https://sites.google.com/feeds/content/site/2012shoatai/3523018518093510661"><h3><span class="entry-title">ATA098119&#33674;&#24800;&#35264;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'>
<div dir='ltr'><span><font size='3' color='#000000'>
<p style='LINE-HEIGHT:150%;MARGIN:0cm 0cm 0pt'><span style='FONT-FAMILY:新細明體'>啊！稿費？</span></p>
<p style='LINE-HEIGHT:150%;MARGIN:0cm 0cm 0pt'><span lang='EN-US'><font face='Times New Roman'>P205.</font></span></p>
<p style='LINE-HEIGHT:150%;MARGIN:0cm 0cm 0pt'><span lang='EN-US'><span><font face='Times New Roman'>    </font></span></span><span style='FONT-FAMILY:新細明體'>「阿爸，我欲買瓜子啦！」這是王先生的四歲查某囝，<span style='COLOR:black'>頓跤</span>搝著伊的衫，那哭那吵咧講話。</span></p>
<p style='LINE-HEIGHT:150%;MARGIN:0cm 0cm 0pt'><span lang='EN-US'><span><font face='Times New Roman'>    </font></span></span><span style='FONT-FAMILY:新細明體'>「乖乖齁！莫吵！去揣小弟耍，哦，阿母咧叫囉。」王先生一面à</span><span lang='EN-US'><font face='Times New Roman'>nn</font></span><span style='FONT-FAMILY:新細明體;COLOR:black'>頭佇電火下跤的寫字臺謄清</span><span style='FONT-FAMILY:新細明體'>原稿，一面清彩應按呢，毋過，攏不捌<span style='COLOR:black'>看一眼伊的</span>查某囝。</span></p>
<p style='LINE-HEIGHT:150%;MARGIN:0cm 0cm 0pt'><span lang='EN-US'><span><font face='Times New Roman'>    </font></span></span><span style='FONT-FAMILY:新細明體'>「無愛啦，我欲食瓜子啦！阿爸，予我一箍銀，好無？」查某囝仝款吵愛提錢。</span></p>
<p style='LINE-HEIGHT:150%;MARGIN:0cm 0cm 0pt'><span lang='EN-US'><span><font face='Times New Roman'>    </font></span></span><span style='FONT-FAMILY:新細明體'>「阿爸無錢，這幾工學生攏毋提錢來；去</span><span lang='EN-US'><font face='Times New Roman'>k</font></span><span style='FONT-FAMILY:新細明體'>ā你阿母提啦，阿爸來寫稿賺錢。」王先生予吵到無一塊好，干焦會當</span><span lang='EN-US'><font face='Times New Roman'>k</font></span><span style='FONT-FAMILY:新細明體'>ā手中的筆囥咧，à</span><span lang='EN-US'><font face='Times New Roman'>nn</font></span><span style='FONT-FAMILY:新細明體;COLOR:black'>落去親查某</span><span style='FONT-FAMILY:新細明體'>囝的喙，按呢安慰伊講：「過規工收著錢，買予你食，好無？足濟足濟耶。」</span></p>
<p style='LINE-HEIGHT:150%;MARGIN:0cm 0cm 0pt'><span lang='EN-US'><span><font face='Times New Roman'>    </font></span></span><span style='FONT-FAMILY:新細明體'>「好啊，阿爸！你過規工若賺著錢，就買一台鐵馬，三輪的，阿爸，像咱厝邊阿秀姊騎的仝款……」</span></p>
<p style='LINE-HEIGHT:150%;MARGIN:0cm 0cm 0pt'><span lang='EN-US'><font face='Times New Roman'>P206.</font></span></p>
<p style='LINE-HEIGHT:150%;MARGIN:0cm 0cm 0pt'><span lang='EN-US'><span><font face='Times New Roman'>    </font></span></span><span style='FONT-FAMILY:新細明體'>「好啊，一定會，賺著錢，就隨去買一台予你。」一個大人，假使是會當<span style='COLOR:black'>哄開吵鬧的囡仔，是真</span></span><span style='COLOR:black' lang='EN-US'><font face='Times New Roman'>gâu</font></span><span style='FONT-FAMILY:新細明體;COLOR:black'>無顧事實講白賊。這馬王先生嘛是按呢；「那按呢，我足無閒，阿爸欲擱寫字啊，你去外口揣小弟做伙耍。」</span></p>
<p style='LINE-HEIGHT:150%;MARGIN:0cm 0cm 0pt'><span style='COLOR:black' lang='EN-US'><span><font face='Times New Roman'>    </font></span></span><span style='FONT-FAMILY:新細明體;COLOR:black'>「錢咧？」</span></p>
<p style='LINE-HEIGHT:150%;MARGIN:0cm 0cm 0pt'><span style='COLOR:black' lang='EN-US'><span><font face='Times New Roman'>    </font></span></span><span style='FONT-FAMILY:新細明體;COLOR:black'>「揣妳阿母討。」</span></p>
<p style='LINE-HEIGHT:150%;MARGIN:0cm 0cm 0pt'><span style='COLOR:black' lang='EN-US'><span><font face='Times New Roman'>    </font></span></span><span style='FONT-FAMILY:新細明體;COLOR:black'>佇王先生</span><span lang='EN-US'><font face='Times New Roman'>k</font></span><span style='FONT-FAMILY:新細明體'>ā作品投到</span><span lang='EN-US'><font face='Times New Roman'>XX</font></span><span style='FONT-FAMILY:新細明體'>雜誌的一月空十工的一暗。已經是熱天啊，因為今年的天氣特別熱，所以伊已經連薄薄的內衫嘛無想欲穿。若不是驚蠓仔將伊當作死對頭，早就脫了了，大粒汗小粒汗，伊猶原坐佇伊唯一的讀冊間兼用的房間內底寫稿。</span></p>
<p style='LINE-HEIGHT:150%;MARGIN:0cm 0cm 0pt'><span lang='EN-US'><span><font face='Times New Roman'>    </font></span></span><span style='FONT-FAMILY:新細明體'>王先生自從揣著這條發財的新方法，真正是特別有精神。逐工對冊房轉來，除了洗身軀，食飯，連一擺散步的時間嘛攏無，提筆就寫，差不多是佇八點，定定一直寫到真晚。有時陣甚至到過轉工的一點，嘛抑無捌歇睏、這無算啥麼稀罕。這佇講究衛生的先生來看，無定著會挫一著。毋過為著生活的重擔所予壓逼的王先生，就</span><span lang='EN-US'><font face='Times New Roman'>kah</font></span><span style='FONT-FAMILY:新細明體'>工廠勞動者仝款，對這種過份的操作，煞袂使逃脫。</span></p>
<p style='LINE-HEIGHT:150%;MARGIN:0cm 0cm 0pt'><span lang='EN-US'><span><font face='Times New Roman'>    </font></span></span><span style='FONT-FAMILY:新細明體'>「毋是真暗啊嗎？」對夢中精神的某，目睭攏抑</span><span lang='EN-US'><font face='Times New Roman'>peh </font></span><span style='FONT-FAMILY:新細明體'>袂開，定定按呢提醒伊。</span></p>
<p style='LINE-HEIGHT:150%;MARGIN:0cm 0cm 0pt'><span style='COLOR:black' lang='EN-US'><font face='Times New Roman'> </font></span></p>
</font></span><span style='COLOR:black' lang='EN-US'><font size='3' face='Times New Roman'> </font></span></div></td></tr></tbody></table></div></div><br /><small>Updated on <abbr class="updated" title="2012-04-19T06:48:00.695Z">&#22235;&#26376; 19, 2012</abbr> by <span class="author"><span class="vcard"><a class="fn" href="mailto:tsnghuikuan@gmail.com">&#33674;&#38463;&#35264;</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>