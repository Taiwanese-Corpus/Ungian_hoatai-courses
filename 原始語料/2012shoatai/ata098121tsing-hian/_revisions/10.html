<html><head><title>ATA098121&#32645;&#25919;&#36066; (Version 10)</title></head><body><div class="hentry webpage" id="https://sites.google.com/feeds/content/site/2012shoatai/5581536185467460588"><h3><span class="entry-title">ATA098121&#32645;&#25919;&#36066;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'><span lang='EN-US'><span><font size='5' color='#ff0000'><b>遇上</b></font><br/><br/> </span></span><font size='3'>       清河一透早起床特別ê清爽，看看壁頂ê時鐘，<font color='#ff0000'>抵抵</font>才六點空幾分。哈唏、伸圇，然後照例去<font color='#ff0000'>漱口</font>。攏做完了後，忽然想起誠久無到西門町<span style='font-family:Times New Roman' lang='EN-US'>ah</span>，心肝內不免有淡薄仔癢癢<font color='#ff0000'>ê</font>，著趁<font color='#ff0000'>咧</font>今仔日清閒ê機會去西門町踅踅咧。<br/>        這个時候，後面ê觀音山，日頭<font color='#ff0000'>升起</font><span lang='EN-US'>ah</span>，天氣有一屑仔熱ê款。頭前ê彼片墓地，尤其是連雅堂ê墓頂，<font color='#0000ff'>罩著清新ê霧氣</font>，猶未散。食過早頓，伊著對囡仔佮新婦講：

<span style='font-family:Times New Roman' lang='EN-US'><span>    </span></span><br/>        「我欲去西門町踅踅咧。」<br/>        <font color='#ff0000'>正</font>抵好是歇熱ê時陣，幾<font color='#ff0000'>個</font>孫仔，吵著欲愛</font><font size='3'><span>tshit迌物仔，一片鬧熱，吵甲予人擋袂牢，伊也無插</span><span style='font-family:Times New Roman' lang='EN-US'>in</span><span>，家己到房內換欲出去ê衫，閣有一條長褲，踏著跤步，向門前ê公車站去</span><span style='font-family:Times New Roman' lang='EN-US'>loh</span><span>。一時仔公車來</span><span style='font-family:Times New Roman' lang='EN-US'>ah</span><span>，伊著上車。公車循咧路線彎彎斡斡行了一陣，到了西門町。伊著落車，隨便行倚一間首飾店ê門前，徛佇櫥窗前看看咧。干焦看著內底一腳一克拉ê手指，標價是二十五萬箍，伊暗自佇咧想：二十五萬箍著會當買一甲ê田地</span><span style='font-family:Times New Roman' lang='EN-US'>ah</span><span>。正看得出神ê時，背後雄雄有人輕拍伊ê肩胛頭。翻頭一看，原來是林覺先，伊著發聲講：</span></font><br/><span>        <font size='3'>「喂！兄弟仔，誠久無看咧。」</font></span><font size='3'><span lang='EN-US'><span><br/>        </span></span><span>「誠久</span><span lang='EN-US'>ah</span><span>，你好嗎？」彼个人嘛應聲講。</span></font><font size='3'><span lang='EN-US'><span><br/></span></span><span>        兩人著按呢講了一時仔，清河佮林覺先講：</span></font><font size='3'><span lang='EN-US'><span><br/>        </span></span><span>「兄弟仔，你發財了嗎？」</span></font><font size='3'><span lang='EN-US'><span><br/>        </span></span><span>「佗位ê話，只不過是運氣較好一屑仔，算無啥</span><span lang='EN-US'>lah</span><span>。」覺先回答。</span></font><font size='3'><span lang='EN-US'><span><br/>        </span></span><span>「像阮這世人強咧嘛無路用。」清河感慨咧講。</span></font><font size='3'><span lang='EN-US'><span><br/>        </span></span><span>「兄弟仔，像恁按呢暢暢ê，種田是傷好ê。若像阮愛鬼</span><span lang='EN-US'>k</span><span>ī</span><span lang='EN-US'>ng</span><span>鬼，你掠準講真好，其實不然。」</span></font><font size='3'><span lang='EN-US'><span><br/>        </span></span><span>「這馬你有幾個工人？工廠是佇咧作啥物ê？」清河</span><span>紲咧講。</span></font><font size='3'><span lang='EN-US'><span><br/>        </span></span><span>「阮專門佇咧生產電子產品，這馬有兩、三百ê工人爾爾。阮按呢徛咧講嘛毋是辦法，不如凊彩去一間咖啡廳坐咧講，好否？」覺先有一寡仔欲罷不能ê感覺，接咧提議。</span></font><font size='3'><span lang='EN-US'><span><br/>        </span></span><span>清河想講反正今仔日也無啥物代誌，佮老朋友開講一下嘛好，佮應講：</span></font><font size='3'><span lang='EN-US'><span><br/>        </span></span><span>「好</span><span lang='EN-US'>ah</span><span>，今仔日誠榮幸會當佮大老闆見面開講，嘛算是誠難得ê。」</span></font><font size='3'><span lang='EN-US'><span><br/>        </span></span><span>隨後，兩人著做伙入去東和大飯店內底ê餐廳，揣著座位坐落來了後，清河首先開口：</span></font><font size='3'><span lang='EN-US'><span><br/>        </span></span><span>「像我這个田庄倯ê款，佮大老闆坐做伙，敢有四配。」</span></font><font size='3'><span lang='EN-US'><span><br/>        </span></span><span>覺先趕緊講：「是咧講啥，難得有機會佮舊同志相談。」</span></font><font size='3'><span lang='EN-US'><span><br/>        </span></span><span>「最近敢有舊同志ê消息？」清河問著。</span></font><font size='3'><span lang='EN-US'><span><br/>        </span></span><span>「攏是較早ê消息，新ê紲攏無。」</span></font><font size='3'>

<span style='font-family:Times New Roman' lang='EN-US'><span>   </span><span> </span></span><span>覺先回想起佇東京留學時代ê彼段日子，又閣想起留學ê時左派人士佇街頭連絡ê方法，自己嘛用仝款ê方法佮清河佇某一間百貨公司互相傳達消息，後來有幾仔擺差一屑仔予日本警察掠著。這馬回想起來著親像是過去ê雲煙仝款，一片霧霧。清河想到一个人，著問覺先講：</span></font>

<font size='3'><span><br/>        「你最近敢有拄著阿朝夫人？我真久無看著伊</span><span lang='EN-US'>ah</span><span>。」</span></font>

<font size='3'><span lang='EN-US'><span><br/>        </span></span><span>「攏無見過面。講起來你也許毋知影，當初阿條欲死ê時，著憑</span><span lang='EN-US'>in</span><span>厝內好額，欲穿清朝衫，開魂路，這我是反對ê。」</span></font>

<font size='3'><span lang='EN-US'><span><br/>        </span></span><span>「當時我嘛反對過，但是</span><span lang='EN-US'>in</span><span>有錢欲按呢做，阮閣有啥物法度咧。」</span></font>

<font size='3'><span lang='EN-US'><span><br/>        </span></span><span>「我猶閣記得前幾年，霞海城隍祭ê時候，阿朝嫂仔毋但隨香，頭毛猶散散挂紙架，你講好笑毋好笑。」</span></font>

<font size='3'><span lang='EN-US'><span><br/>        </span></span><span>「這著是台灣文明協會婦女部長ê行動，著更加可笑</span><span lang='EN-US'>loh</span><span>。」</span></font>

<font size='3'><span lang='EN-US'><span><br/>        </span></span><span>「這有啥物奇怪，</span><span lang='EN-US'>in-</span><span>ê思想本來著無根底，怪事猶閣濟咧。」</span></font><div dir='ltr'><font size='3'>

<span style='font-family:Times New Roman' lang='EN-US'><span>        </span></span><span>兩人按呢講咧講咧，並無注意服務生送來ê咖啡。清河又閣想起一件代誌，講咧：<br/></span></font><font size='3'><span>        「我聽講台中某先進ê太太，佇伊去予關ê期間，毋但初一十五愛拜拜，而且閣為神進獻一領雪披咧，你講好笑毋好笑。話閣講翻頭，兄弟仔，恁工場予你趁袂少錢</span><span lang='EN-US'>loh</span><span>。」</span></font><font size='3'><span lang='EN-US'><span><br/>        </span></span><span>「講啥物趁錢，干焦抵好予厝內食飽。」覺先淡淡咧講。</span></font><font size='3'><span lang='EN-US'><span><br/>        </span></span><span>清河誠不以為然咧回了一句：</span></font><font size='3'><span lang='EN-US'><span><br/>        </span></span><span>「你講得客氣</span><span lang='EN-US'>loh</span><span>，阮遮種田ê佮恁閣差得遠咧。」</span></font><font size='3'><span lang='EN-US'><span><br/>        </span></span><span>覺先戇神戇神咧講：「攏嘛是仝款</span><span lang='EN-US'>ah</span><span>，阮做買賣經營工場ê人，煩惱閣較濟。二十四點鐘攏咧鬼</span><span lang='EN-US'>k</span><span>ī</span><span lang='EN-US'>ng</span><span>鬼。我所以有這小小ê成就，講起來嘛有淡薄仔原由。一開始咧經營ê時是足困難ê，後來揣上門路，傍一寡蔭才來順利發展。」</span></font><font size='3'><span lang='EN-US'><span><br/>         </span></span><span>兩人若啉若講，講著少年ê時佇東京留學ê情景，講到以前ê民族運動，將近七旬ê老人不禁有淡薄仔興奮，但嘛免不了真濟真濟ê感慨。</span></font><font size='3'><span lang='EN-US'><span><br/>         </span>In</span><span>講話ê時，看對門外。這間飯店開佇咧鬧區，時常有人來往，覺先接咧講：</span></font><font size='3'>

<span style='font-family:Times New Roman' lang='EN-US'><span>    </span></span><span>「我今仔日無代誌，所以才出來踅踅ê，紲來拄著兄弟ê，誠是難得，不如閣講一時仔，食了飯才行。」</span></font><br/><span>       <font size='3'> 清河趕緊講：「煞煞去</font></span><font size='3'><span lang='EN-US'>lah</span><span>，今仔日我猶閣有淡薄仔代誌，袂當繼續奉陪</span><span lang='EN-US'>ah</span><span>，嘛欲十一點</span><span lang='EN-US'>ah</span><span>，我先告辭</span><span lang='EN-US'>ah</span><span>。」講完著起身行</span><span lang='EN-US'>ah</span><span>。</span></font><br/><br/><font style='color:rgb(102,102,102)' size='3'><b><font size='5'><span>佇殖民地拄著ê女人</span></font></b><span><br/><br/> <font size='4'>       </font><b><font size='4'><font size='4'>1</font><br/></font></b><br/>        演講完了後，我佇紅色磚塊起ê公會堂頭前坐起</span><span style='color:rgb(102,102,102)' lang='EN-US'>lih</span><span>人力車，心內攏是如釋重負ê心情趕轉去旅社。</span><span style='color:rgb(102,102,102)' lang='EN-US'><span><br/>        </span></span><span>方言ê溫柔歌聲佇健欉ê樹影間迴盪不停。</span></font><font style='color:rgb(102,102,102)' size='3'><span lang='EN-US'><span><br/>        </span></span><span>我想欲趕緊回到旅社，換一領浴衣大食一頓茶漬；嘛想欲輕鬆倒落來，寫張批寄轉去內地。</span></font><font style='color:rgb(102,102,102)' size='3'>

<span style='font-family:Times New Roman' lang='EN-US'><span>    </span></span><span><br/>        「哦！已經演講完了嘛？」<br/></span></font><font style='color:rgb(102,102,102)' size='3'><span>        一回到旅社，講著一口非常清楚流利</span><span>ê東京話來迎接我ê，是三十五、六歲ê查某服務生。</span></font><font style='color:rgb(102,102,102)' size='3'><span><br/>        「會當洗一下身軀嗎？然後，我想欲食茶</span><span>漬……」</span></font><font style='color:rgb(102,102,102)' size='3'><span><br/>        「啊，好</span>ah<span>，</span><span>新香這款小小代誌，當然嘛無問題。」</span></font><font style='color:rgb(102,102,102)' size='3'><span><br/>        對伊喙內聽著袂記誠久ê「新香」這个用詞，著感覺伊非常體貼使人感心。</span></font><font style='color:rgb(102,102,102)' size='3'><span><br/>        伊一手提著白色</span><span>ê蠓罩，行向烏暗ê長長走廊。我綴佇伊ê後壁行，跤穿ê軟皮淺拖仔</span><span>若行若發出</span><span lang='EN-US'>phah-tah phah-tah </span><span>ê聲音，目睭盯著伊小可變白ê頭毛看。</span></font><font style='color:rgb(102,102,102)' size='3'><span><br/>        「阿葉姊á！」</span></font><font style='color:rgb(102,102,102)' size='3'><span><br/>        「阿葉姊á！」</span></font><font style='color:rgb(102,102,102)' size='3'><span><br/>        陽台款ê白色走廊，天花板頂掛咧青色ê鳥籠，古怪ê九官鳥佇鳥籠內底揮動伊ê翼股，發出ê聲音誠吵。伊雄雄佮伊白泡泡ê面越過來，失聲一笑。</span></font><font style='color:rgb(102,102,102)' size='3'><span><br/>        「小癮頭。」</span></font><font style='color:rgb(102,102,102)' size='3'><span><br/>        伊小可</span>tann<span>起</span><span>和服ê長手ń</span><span lang='EN-US'>g</span><span>拍拍鳥籠。</span></font><font style='color:rgb(102,102,102)' size='3'><span><br/>        「人客一用手拍鳥籠，伊著會回答『</span>hai<span>─』。別人</span><span>ê名字攏記袂牢，偏偏干焦記智我ê名……」</span></font><font style='color:rgb(102,102,102)' size='3'><span><br/>        伊按呢講咧，又閣發出</span>loh-loh <span>ê奇特笑聲。</span></font><font style='color:rgb(102,102,102)' size='3'><span><br/>        「</span><span>九官鳥嗎？誠</span><span lang='EN-US'><a rel='nofollow' href='http://twblg.dict.edu.tw/holodict_new/result_detail.jsp?n_no=13506&amp;curpage=1&amp;sample=g%C3%A2u&amp;radiobutton=1&amp;querytarget=1&amp;limit=20&amp;pagenum=1&amp;rowcount=8'/></span><span>gâu講話咧。</span><span>」</span></font><span style='color:rgb(102,102,102)'>

</span><font style='color:rgb(102,102,102)' size='3'><span>玻璃窗對面</span><span>ê檳榔樹，葉仔像雨聲仝款</span><span style='font-family:Times New Roman' lang='EN-US'>hua-lah hua-lah </span><span>發出聲響。<br/><br/><font size='4'>        <b>2</b></font><br/><br/></span></font><font size='3'><span>        「天氣誠實有夠熱，對內地來ê人士，若像一開始攏會感覺足歹適應。」</span></font><font size='3'><span><br/>        洗完身軀轉去到房間ê時，貯佇紅色細ê盤á頂ê茶米，予人規目睭ê綠意。</span></font><font size='3'><span><br/>        「台灣無啥生產菜頭，這款物件恐怕袂合你ê口味，干焦會當食粗飽……」</span></font><font size='3'><span><br/>        佇光通ê電火下面，頭一次看清楚伊彼个謙虛有禮ê面，佇伊ê額仔頭頂有兩銑銀角仔大ê藍色胎記。</span></font><font size='3'><span><br/><br/>        「東京已經真進步了嘛？我離開遐攏</span><span lang='EN-US'>gi</span><span>ō</span><span lang='EN-US'>ng</span><span>欲七年</span><span lang='EN-US'>ah</span><span>，想揣一个時間轉去看看咧。」</span></font>

<font size='3'><span><br/>        「台灣有好耍否？」</span></font><font size='3'><span><br/>        「如果若定居落來，遮會是一个好所在。無彩我這个人不管佇一个所在踮外久，猶是一直感覺家己是一个過客，定不落來……」</span></font><font size='3'><span><br/>        「難為你</span><span lang='EN-US'>loh</span><span>。」</span></font><font size='3'><span><br/>        「因為一个人孤單身</span><span lang='EN-US'>pah</span><span>……」</span></font><font size='3'><span><br/>        「你無結婚嗎？」</span></font><font size='3'><span><br/>        「有</span><span lang='EN-US'>ah</span><span>，哈哈哈……我ê另一半佇震災進前，猶閣是隅田川<span style='color:black'>『</span>一錢火煙船<span style='color:black'>』</span>ê船長哦。應該講我ê翁婿運傷歹了</span><span lang='EN-US'>pah</span><span>？伊死佇彼場大地動當中，干焦我佮一个囡仔活落來。講起來誠見笑，我放下形頭，啥物攏做，才勉強共伊飼活。我相信天無絕人之路，共希望攏寄佇這个囡仔身上。誰知衰佮袂爬癢，這个唯一生還ê囡仔卻予某一間四秀仔工場ê運鉛卡車撞死</span><span lang='EN-US'>ah</span><span>……緣份實在是誠奇妙，不久之後，出於一款微妙ê同情心，我嫁予彼个卡車司機。然後我拍算到台灣來拍拚，所以扎著四秀仔工場發落來ê一屑屑仔慰問金，佮彼个查埔人做伙來到遮。」</span></font>

<font size='3'><span><br/>        「你猶真是食盡了苦斂。」<br/></span></font><span>        <font size='3'>「嗯。後來，阮對台北出發，一路流浪到遮來。實在是拚袂過本島人</font></span><font size='3'><span lang='EN-US'>ah</span><span>。你嘛知影，人力車只要一个十箍ê銀角仔，愛去佗位著去佗位。所以到處碰壁ê結果，變共</span><span lang='EN-US'>tsh</span><span>ā</span><span lang='EN-US'>i</span><span>破爛，甚至閣想愛兩個人做伙去鵝鑾鼻殉死。抑毋擱著算愛死，嘛想欲閣踏上內地一次──抱著這樣ê心情度性命ê期間，佇屏東街上ê本島人剃頭師傅ê厝ê二樓，查埔人病倒</span><span lang='EN-US'>ah</span><span>。彼可真是陷入求生不得，求死不能ê困境……好佳哉干焦是水土不服之類ê病，所以真緊著好</span><span lang='EN-US'>ah</span><span>。不過，彼段期間，彼位本島人剃頭師傅真照顧阮，完全無計較阮是無仝ê種族。雖然伊是一位誠有人情味ê好人，但是伊ê生活嘛過得真勤苦，阮閣無法度共伊報答。後來，四界奔波，四界揣頭路，我終於在某人ê幫助之下，以兩年兩百箍ê待遇，來遮做女服務生，蹛落來。」<br/></span><br/> <b><font size='4'>       3</font></b><br/><br/></font><span><font size='3'>        </font><font size='3'>「查埔人嗎？我定定佇咧想，真是不該學別人做啥物好人，實落得好心無好報。伊提著彼筆錢倒轉去內地做空課，抑毋閣干焦寫過兩張批，著完全無下文</font></span><font size='3'><span style='font-family:Times New Roman' lang='EN-US'>ah</span><span>。這馬我已經死了這條心</span><span style='font-family:Times New Roman' lang='EN-US'>ah</span><span>。」</span><br/><span>        伊喙內按呢講，兩蕊目睭內底卻已經攏是目屎</span><span style='font-family:Times New Roman' lang='EN-US'>ah</span><span>，對條紋錢包內中撏出破爛破爛ê批，口中嗷嗷唸著查埔人佇東京ê地址。<br/></span></font><span> <font size='3'>       「我大概天生著無查埔命</font></span><font size='3'><span lang='EN-US'>pah</span><span>？細漢ê時陣，阮媽定定踅踅念講：『你天生蛇性，所以一旦開始落衰，著會衰尾一世人。』我ê面頂有這樣ê胎記，嘴舌閣生成按呢。」</span></font><font size='3'><span lang='EN-US'><span><br/>        </span></span><span>伊講咧著半瞇著烏烏ê目睭皮，伸出白白ê桃色嘴舌。</span></font><font size='3'><span lang='EN-US'><span><br/>        </span></span><span>有一條若像是用鉸刀鉸開ê直ê深溝，看起來著親像是裂成兩爿厚篤篤ê花葉。</span></font><font size='3'>

<span style='font-family:Times New Roman' lang='EN-US'><span>    </span></span><span><br/>        「我這一生干焦按呢著有夠衰尾</span><span style='font-family:Times New Roman' lang='EN-US'>ah</span><span>。少年ê時陣，有幾仔擺想欲死死ê較快活。佳哉拄著有緣人，嘛結婚</span><span style='font-family:Times New Roman' lang='EN-US'>ah</span><span>，過著幸福ê日子，嘛共健康ê囝兒生落來。可是這一切著若像一場夢，</span><span style='font-family:Times New Roman' lang='EN-US'>in</span><span>攏死</span><span style='font-family:Times New Roman' lang='EN-US'>ah</span><span>，放我一个人。毋過講嘛奇怪，我顛倒變共比少年ê時陣較堅強，感覺一定愛好好活咧做出一件代誌，所以才會對日本遮爾遠ê所在走來台灣。誰知會予輕諾寡言ê查埔人背叛，講來講起，查某人誠是菜籽á命。」<br/><br/></span></font><font size='3'><span>        隔早起，我欲出發去基隆。<br/></span></font><span>        <font size='3'>佇攏鋪白色瓷仔磚ê清爽ê浴間洗面ê時，伊拍開門，我正提捋仔捋頭毛，伊出現佇鏡內底。<br/></font></span><font size='3'><span>        「昨昏暗時，我傷失禮</span><span lang='EN-US'>ah</span><span>。」<br/></span><span>        「那裡……」<br/></span><span>        「實在是，這……我有一个唐突ê請求，雖然世界誠大，欲揣一個人嘛無簡單，但猶是愛請你鬥相共。啥物時候攏無關係，請你幫我去看一下彼个人這馬敢過了好否？嘛毋知影伊是毋是閣蹛佇遐，我逐改寫批予伊抑是乎伊ê房東，信攏予退轉來。萬一你見著伊，會當請你轉告伊一聲，我真掛念伊，順紲共這張批交予伊嗎？」<br/></span><span>        伊講咧，著共灰色ê信封頂用鉛筆潦草寫著「大鑒─葉」ê小小信封</span><span lang='EN-US'>kh</span><span>ǹ</span><span lang='EN-US'>g</span><span>佇我ê手頂。</span><br/><br/><span>        「</span><span lang='EN-US'>Ê</span><span>暗愛趕路，基隆ê演講結束了後，著會當佇台北歇睏兩、三工……」<br/></span><span>        九八人一一清點過演講人ê行李，然後交予苦力。</span></font><br/><br/><b><font size='4'>        4</font></b><br/><br/><font style='color:rgb(102,102,102)' size='3'><span>        佇台灣旅行幾仔禮拜</span><span style='font-family:Times New Roman' lang='EN-US'>ah</span><span>，我已經筋疲力盡</span><span style='font-family:Times New Roman' lang='EN-US'>ah</span><span>，倚靠佇陽台ê椅仔頂，若食著薰若出神。<br/></span><span>        天氣清爽，掛佇埕斗內底ê相思樹頂ê九官鳥ê青色鳥籠隨風幌來幌去，九官鳥佇鳥籠內底唱著歌。<br/></span><span>        「阿葉姊á！」<br/></span><span>        「咍，阿葉姊á！」<br/></span><span>        阿葉姊á正共大紅沃水，花噴閃熠著彩虹般</span><span>ê色水，胎記看起來著若像是停佇伊ê額頭頂ê尾蝶。<br/></span><span>        我ê橐袋仔內底貯著阿葉姊á小小ê批。<br/></span><span>        伊ê跤穿著大大ê棕梠草鞋，佇熱帶雨林內底若隱若現，當伊一看著陽台頂ê我，著講：「今仔日特別涼爽咧。不過，內地ê水這下嘛攏愛結冰</span><span style='font-family:Times New Roman' lang='EN-US'>ah</span><span>。」<br/><br/></span><span>        藍天</span><span style='font-family:Times New Roman' lang='EN-US'>tsi</span><span>ō著伊ê額頭，看起來誠囡仔性。<br/></span><span>        「再見，請多多保重！」<br/></span><span>        自按呢我暗漠漠拍橐袋仔予伊看，伊笑得若雲霞仝款，誠優雅向我向腰致意。<br/><br/></span><span>        下馬飲君酒<span lang='EN-US'><span>  </span></span>問君何所之<br/></span><span>        君言不得意<span lang='EN-US'><span>  </span></span>歸臥南山陲<br/></span><span>        但去莫復問<span lang='EN-US'><span>  </span></span>白雲無時盡<br/><br/></span><span>        我ê心中忽然浮現王維ê〈送別〉詩：「你走了後著失去了消息，只見山中ê白雲悠悠，無窮無盡。」</span><br/></font><br/>



</div></div></td></tr></tbody></table></div></div><br /><small>Updated on <abbr class="updated" title="2012-06-23T21:39:43.298Z">&#20845;&#26376; 23, 2012</abbr> by <span class="author"><span class="vcard"><a class="fn" href="mailto:ungian@gmail.com">Ungian Iunn</a></span></span> (<a href="../history.html">Version <span class="sites:revision">10</span></a>)</small><br /></div></div></body></html>