<html><head><title>ATA098111&#24278;&#26191;&#24179; (Version 16)</title></head><body><div class="hentry webpage" id="https://sites.google.com/feeds/content/site/2012shoatai/1510256936839738372"><h3><span class="entry-title">ATA098111&#24278;&#26191;&#24179;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>

<p><font size='3'><span lang='EN-US'><span>      </span></span>豐岡樹脂工業總經理豐岡雅欲出差，以台灣做起點，欲去越南、泰國、緬甸等東南亞地區旅行。出發進前，我佇日比谷的一間飯店的餐廳佮<font style='color:rgb(102,102,102)' color='#ff0000'>伊</font>做夥食暗頓。</font></p>

<p><font size='3'><span lang='EN-US'><span>    </span></span>豐岡是我的戰友，伊這擺旅行的地方嘛是阮以前的戰場。彼場大戰到現在緊欲滿二十年，<font style='color:rgb(102,102,102);background-color:rgb(243,243,243)' color='#ff0000'>毋過</font><span style='color:rgb(102,102,102);background-color:rgb(243,243,243)'>抑無法度袂</span>記得以前仝隊的同伴，每年抑是每兩年攏會鬥陣做伙一擺，所以三不五時嘛會見著豐岡。毋過，這擺是因為<font color='#ff0000'><font color='#666666'>伊</font></font>的目的無單純，所以才會仝个時陣想欲互相邀請去食飯。</font></p>

<p><font size='3'><span lang='EN-US'><span>    </span></span><span>本來應該</span><span>猶有</span><span>兩、三个人欲來，但是攏臨時有代誌只好取消，結果只有我</span><span>佮</span><span>伊見著面，當然從一開始就毋是歡送會。</span></font></p>

<p><font size='3'><span lang='EN-US'><span>    </span></span><span>豐岡的肝</span><span lang='EN-US'>毋</span><span style='font-family:Cambria Math,serif' lang='EN-US'>̄</span><span>好，伊偏偏是一</span><span>个</span><span>喜愛好吃物件的人，所以直直擺脫不了彼種難看閣烏烏的臉。伊是一</span><span>个</span><span>按怎講攏毋聽，干焦直直笑的人。酒量嘛無減少。</span></font></p>

<p><font size='3'><span lang='EN-US'><span>    </span></span><span>「記得是停戰彼一年，台灣嘛</span><span lang='EN-US'>拄</span><span>好天氣轉涼的這</span><span>个</span><span>時節吧。」豐岡食著奶油煎鱏魚，雄雄瞻頭講。</span></font></p>

<p><font size='3'><span lang='EN-US'><span>    </span></span><span>「啊啊，彼件代誌嗎？」我嘛頕頭。</span></font></p>

<p><font size='3'><span lang='EN-US'><span>    </span></span><span>戰爭結束時陣，阮攏佇台灣，對這咧土地的印象誠深。可當講戰爭的艱苦越予人感覺厭煩，戰爭結束時會當活著見面的感動就越強烈。但是台灣誠特別，佮彼款因為戰爭而人民的生活困苦的土地有誠大的無仝。顛倒是，予壓抑的民眾力量一時仔攏爆發出來。</span></font></p>

<p><font size='3'><span lang='EN-US'><span>    </span></span><span>親像過去予反到反面的壁上的裝飾品</span><span lang='EN-US'>抑</span><span>是毯仔彼種的物件，雄雄反到正面閣再掛上抑是鋪上</span><span lang='EN-US'>的</span><span>款，忽然佇眼前充滿富有的景象，連阮軍隊攏想鑽入去民眾之中佮</span><span>in同化。代誌的經過，後壁閣慢慢講。總之，當時阮遮的戰友心中有一</span><span>个</span><span>共同的謎。阮下祕密的約束，若是戰後啥人有機會頭一</span><span>个</span><span>去台灣，一定欲去彼</span><span>个</span><span>所在，解開這</span><span>个</span><span>謎。</span></font></p>

<p><font size='3'><span lang='EN-US'><span>    </span></span><span>彼時陣，阮</span><span>共同經歷一件奇怪的代誌。這</span><span>个</span><span>謎藏佇阮心中，到今仔日已經將近二十年矣。</span></font></p>

<p><font size='3'><span lang='EN-US'><span>   </span></span><span>「果然是我欲背負這</span><span>个</span><span>秘密使命哪。」豐岡歡喜的講：「阮公司佇東南亞</span>拄<span>著客戶時，我就知影代誌會變成按呢。」</span></font></p><p>

</p><p style='text-indent:18.0pt'><font size='3'><span>「</span><span>發生彼件代誌的時陣，你嘛是負責交涉的人。」我真無奈：「今仔日三澤佇電話中講，雖然你無可能會袂記得，但伊嘛是欲叫我提醒你，經過台灣時，一定欲去確認彼件代誌。」</span></font></p>

<p><font size='3'><span lang='EN-US'><span>    </span></span><span>「其實中川嘛為著這件代誌拍電話予我。真奇怪，干焦彼件代誌，逐家攏有興趣的款。」</span></font></p>

<p style='text-indent:24.0pt'><span><font size='3'>豐岡講了無毋著。毋過，毋是親像伊所講的「秘密使命」的代誌，嘛毋是了解代誌的真相就有人會受著傷害，抑是成為報紙頂面的新聞這類的問題。彼確實是真奇妙的代誌，又閣發生佇戰爭結束了後的時陣，予人想起以早的代誌，當然無可能予人袂記得。</font></span></p>

<p><font size='3'><span lang='EN-US'><span>    </span></span><span>「彼</span><span>个</span><span>所在這馬變成啥物款？我嘛真好奇，足想欲趕緊飛轉去看。這</span><span>件代誌</span><span>有</span>揣<span>著答案抑是無，就是另一</span><span>个代誌</span><span>，橫直我答應恁，到時陣我一定會去現場看覓。」豐岡放下</span><span lang='EN-US'>fork</span><span>，伸手攑</span><span lang='EN-US'>wine</span><span>：「假使是發生佇恆春抑是花蓮這僻遠的地區，我就毋敢保證可當</span>揣<span>著時間通去；但是彼是發生佇台北市內的代誌，所以無問題。干焦市區的模樣攏變啊，就算去遐，嘛不知影敢</span>揣<span>的到袂……」</span></font></p>

<p><font size='3'><span lang='EN-US'><span>    </span></span><span>豐岡想一咧，真煩惱的講。我知影豐岡是一</span><span>个</span><span>守規矩的人，可當體諒伊商務旅行中的無方便。毋過伊後來紲攏無寄批轉來，予我感覺誠意外。想著這</span><span>个</span><span>時陣伊早就離開台灣，欲去大陸的南部地區，我既羨慕伊，又閣在意伊去台灣調查了後的結果。仝一</span><span>个</span><span>時陣，三澤佮中川嘛拍電話來問豐岡彼爿有消息，害我干焦直直笑。豐岡的東南亞旅行，又閣開啟阮內心深處對彼件代誌的疑問。</span></font></p>

<p><font size='3'><span lang='EN-US'><span> </span></span><span><br/></span></font></p>

<p><font size='3'><span lang='EN-US'><span>    </span></span><span>阮完全無對彼件代誌的體驗心服口服，猶有一寡仔的懷疑。尚好的證明就是逐家三不五時有機會見面，一定會閣講起彼件代誌。毋過，若準是真歹予人相信的代誌，嘛是逐家親眼看著的事實，所以嘛漸漸感覺彼是一</span><span>个真奇怪的代誌</span><span>。</span></font></p>

<p><font size='3'><span lang='EN-US'><span>    </span></span><span>事際上，假使欲甲阮親眼所見的怪事，講予別人聽，阮袂有任何的躊躇；熟似的人聽過了後，其中可能有人會認為已經無解開答案的必要矣。</span></font></p>

<p><font size='3'><span lang='EN-US'><span>    </span></span><span>親像西歐人看巴爾幹半島彼款，佇第三者之間，有人感覺台灣這款所在就算毋是異域，嘛是僻遠地區。所以</span><span lang='EN-US'>in</span><span>會接受未知事物的神祕感，認為佇這種土地上發生怪事嘛無啥稀奇。</span></font></p>

<p><font size='3'><span lang='EN-US'><span>    </span></span><span>西歐的人甲巴爾幹半島當成惡靈傳說的發源地，日本人對統治五十年的台灣，煞漠視台灣到予人驚疑的程度，嘛袂囥心思想像。其實，遮的風土絕對袂當講是無適合產生怪談的所在。毋過，台灣的怪談煞大部分來自大陸，佇台灣發生的怪談顛倒真少。</span></font></p>

<p><font size='3'><span lang='EN-US'><span>    </span></span><span>遮尚有代表性的魔神仔予人叫做「林投姐」的女鬼，會佇林投樹下出現。林投就是八丈島上嘛有，但是數量無濟的「蛸之木」。附佇林投樹上的女鬼，佮佇優雅的柳樹下出現的日本魔神仔同仝。</span></font></p>

<p><font size='3'><span lang='EN-US'><span>    </span></span><span>遺憾的是，台灣魔神仔的故事之中，有特色的無濟。台灣人對土地的看法相當複雜，這馬無時間詳細說明；無定著就是這種傳統思想的影響，嘛有魔神仔對土地真固執的真實故事，這款勉強可當講有民族特色。</span></font></p>

<p><font size='3'><span lang='EN-US'><span>    </span></span><span>毋知影是啥物時陣的代誌，聽講佇一</span><span>个</span><span>名叫大竹里前金莊的所在，有一</span><span>个名叫王拱的做田人，伊的土地予</span><span>親情王盤搶走，後來王拱一家伙子攏死啊，伊的土地全部予王盤提去。話講佇耕作無閒的時陣，做田人假使無細膩佇田地無閒到下晡，就會看見骨齴齴、茹頭鬖髻的人影。逐家攏真驚，越來越無人敢去遐做穡。干焦有一寡仔故事予人當做是事實咧流傳。</span></font></p>

<p><font size='3'><span lang='EN-US'><span>    </span></span><span>下面是出現佇固定所在的魔神仔，可當講是鬼仔埔這款的故事。聽講台南米街的一棟厝，仝款嘛是予別人搶走，紲落去這一家伙仔攏破病死啊。這棟厝直直發生奇怪的代誌，暗時的時陣，就會聽著慘叫聲抑是查某的哭聲對厝內底傳出來，落尾就無人敢蹛啊。</span></font></p>

<p><font size='3'><span lang='EN-US'><span>    </span></span><span>有鬼出現的厝叫做「鬼仔埔」。關於這種鬼仔埔，清楚的故事實際的例誠少，毋過阮煞抵著彼款較少的例。</span></font></p>

<p><font size='3'><span lang='EN-US'><span>    </span></span><span>頭前講過，戰爭結束的時陣，連阮軍隊攏想鑽入去民眾之中佮</span><span lang='EN-US'>in</span><span>同化。這是有理由的。戰爭結束的時陣，阮蹛佇台灣的台北市，尚關心的就是轉去中國的問題。阮認為彼是可當倚靠的消息，雖然袂記得，但彼</span><span>个消息可能是以公布的形式通知</span><span>阮。</span></font></p>

<p><font size='3'><span lang='EN-US'><span>    </span></span><span>當時，因為日本軍隊分散佇從中國東南部到赤道南爿的海域，因此決定欲先去離祖國尚遠，物件嘛宣告欠缺的所在，變成一</span><span>个孤單的部隊。如此，佇生活條件較好的台灣，部隊</span><span>大約</span><span>欲等四年後才可當轉去。</span></font></p>

<p><font size='3'><span lang='EN-US'><span>    </span></span><span>冷靜的想看覓，假使代誌的發展可當</span><span>按呢有條有段就真省事，可惜無可能每一件代誌攏可當這順利，所以實際上是從簡單轉去的所在開始遣返。阮留佇條件較好的所在，一年當中就可當轉去故鄉。但是，嘛有人經過十年抑是不知影戰爭結束的消息，佇遙遠的所在成為賰的軍人。</span></font></p>

<p><span lang='EN-US'><span><font size='3'>   </font></span></span></p><p>

</p><p><font size='3'><span>       </span><span>毋過，當時的誠失望，掠準以後攏見袂著厝內的某佮親兄弟。就親像頭仔講過，阮無確定彼是毋是軍司令部的正式公布。就算是，詳細想看覓，戰敗的國家嘛毋可能掌握正確的消息。總講，部隊內猶有用命令的方式通知逐家。部隊為了未來四年的準備，開始認真想一寡仔方法。</span></font></p>

<p><font size='3'><span lang='EN-US'><span>      </span></span><span>這可能嘛是軍司令部的命令，佇軍隊的安全上提出兩</span><span>个方法。第一个是保留部隊的人集合佇一个所在，靜靜等待轉去祖國。第二个就是以服兵役滿期的方式，一个一个提出退伍申請，了後家己過家己的生活。雖然講是「集合」，但是台灣的情況有一寡仔無</span><span>仝，毋是佇指定的所在接受物件分配，過著予人統治的生活，是容允部隊決定家己欲去的所在。</span></font></p>

<p style='text-indent:24.0pt'><span><font size='3'>阮的部隊拍算踮佇佮阮交情袂歹的台中的糖廠，靠家己生活。但是大部分的阿兵哥攏感覺就算是生活較收容所自由，毋過戰爭已經結束，了後煞擱愛予人強迫過著四年的軍隊生活，實在凍袂著，所以真濟人攏希望可當退伍。</font></span></p>

<p style='text-indent:24.0pt'><font size='3'><span>結果兩</span><span>个方法攏無實行。</span><span>阮真緊就知影，當初傳達的遣返祖國的消息，干焦是一</span><span>个理想方法。後來台灣內部嘛沓沓仔遣返軍隊</span><span>佮移民，在地人首先推出的報紙頂面，嘛開始宣傳遣送的情形。部隊總部佇市內蹛落來，開始無奈過著等待復員時期來的生活。分隊嘛組織行動班，開始佇國民政府接收的工廠做工課。</span></font></p>

<p style='text-indent:24.0pt'><span><font size='3'>毋過，外面民眾的生活真活動，街仔頂物件充足，加上軍隊閣大部分完全解除軍階的壓力，自由行動，逐家一直想欲走去外口。軍人的費用佮接收工廠的月給根本無夠用，必須想辦法趁錢。雖然也是禁止出去外口，但嘛是形式上的要求，尤其是無佇咧做工課的暗冥可當自由出去外口。就算出去外口嘛無效，干焦無錢阿兵哥可當出去。干單可當食一碗米粉，真是可憐。</font></span></p>

<p><font size='3'><span lang='EN-US'><span>      </span></span><span>毋但阿兵哥想趁錢，軍官嘛想趁錢。佇我的部隊，隊長歸工待佇兵營內底，直直表現出恭敬順從的款。可惜平常時仔佮部隊長袂合，激出一</span><span>个予人毋爽快的態度，大部分攏無待佇</span><span>宿舍內底。</span></font></p>

<p><font size='3'><span lang='EN-US'><span>      </span></span><span>川原是一</span><span>个</span><span>做不正的幹部，戰爭的期間就佇部隊外口飼查某，不時脫離部隊。我是歸屬佇運送的部隊，佇這款不時離開總部獨自行動得部隊，是有可能做彼款代誌。</span></font></p><p>

</p><p><span><font size='3'>        戰爭結束，部隊計畫獨自行動時，尚有興趣的就是川原中尉。伊拍算離開部隊獨自行動，但是煞毋是用家己的力量生活，是想欲親像戰爭的期間彼款，隨意命令小隊的人，建立一種事業形式。戰爭結束時，伊連鞭佇台北的日本人蹛的所在一棟厝，從台北附近的城鎮，甲伊的細姨叫過來，予伊蹛遐。紲落來甲佇田庄開手錶仔店的阿兵哥嘛叫過來，鬥陣開一間修理手錶仔的店。</font></span></p>

<p><font size='3'><span lang='EN-US'><span>      </span></span><span>因為川原直直無法度放捒利用軍隊組織，佇這</span><span>个混亂的市區開創新的事業的</span><span>妄想，所以伊感覺部隊就算佇自由予人統治的條件之下，過著無奈的生活，嘛干焦盼望毋知影啥時陣才可當轉去祖國，實在是真艱苦。</span></font></p>

<p><font size='3'><span lang='EN-US'><span>    </span></span><span>彼咧時陣，我暗時攏睏佇市區外口的工廠，川原中尉來到我蹛的所在，問我：</span></font></p>

<p><font size='3'><span lang='EN-US'><span>    </span></span><span>「這</span><span>个工廠予恁偌濟薪水？</span><span>」</span></font></p>

<p><font size='3'><span lang='EN-US'><span>    </span></span><span>「月給五百箍。」</span></font></p>

<p><font size='3'><span lang='EN-US'><span>    </span></span><span>「</span><span>恁幹部嘛</span><span>仝款？」</span></font></p>

<p><font size='3'><span lang='EN-US'><span>    </span></span><span>「逐家攏仝款。嘛無啥代誌好做，有所在蹛閣有薪水通領，這薪水就親像天頂落下來矣。」</span></font></p>

<p><font size='3'><span lang='EN-US'><span>    </span></span><span>「提遐爾一屑仔錢，塞手縫嘛無夠乎？」川原中尉開始餳弄我。</span></font></p>

<p><font size='3'><span lang='EN-US'><span>    </span></span><span>軍官可能是為著欲向佔領軍表達恭敬順從的款，全部佮隊長鬥陣留佇總部。行動部變成由官階較低的軍官指揮佮管理，對川原來講，拘束閣無方便。我連鞭就知影伊佇想啥物，伊想揣一</span><span>个反應緊的人代替伊行動。</span></font></p>

<p><font size='3'><span lang='EN-US'><span>    </span></span><span>我做過</span><span>川原中尉的副官，知影伊雖然奸巧，但嘛毋是罪惡誠重的人；伊是一</span><span>个以享受為重的人，對逐家嘛誠照顧。所以我佇想，伊的計畫是欲追求私人的利益，毋過若是對逐家有利，聽伊</span><span>按怎講嘛袂要緊。川原以市區內底的在地人蹛的所在當作根據地，經營手錶仔店佮送貨的工作。佇伊身邊的人，加減攏有得到好處，這已經是公開的秘密矣。毋過，看起來嘛差不多欲倒店啊。</span></font></p>

<p><font size='3'><span lang='EN-US'><span>    </span></span><span>「就是講，繼續落去，無錢可當納厝租啊。」川原講得真坦白：「一開始向在地人租厝的時陣，厝租真好講，但是這馬的厝是佇在地人彼爿啊。」</span></font></p>

<p><font size='3'><span lang='EN-US'><span>    </span></span><span>附近蹛的人攏是內地人，物件無好賣，伊嘛開始怨嘆，這無好蹛。伊所講的「伊」就是彼</span><span>个予人叫到台北蹛的細姨。</span></font></p>

<p><font size='3'><span lang='EN-US'><span>    </span></span><span>「內地人是戰敗的人，佇這塊土地已經無</span><span>勢頭，甚至欲留下厝佮財產離開，所以我這馬欲將物件賣予在地人。我已經佇萬華揣著一間空的厝，彼</span><span>个所在誠適合做生意，我欲想辦法租落來<span lang='EN-US'>……</span>」</span></font></p>

<p><font size='3'><span lang='EN-US'><span>    </span></span><span>伊講，伊叫川原小隊的笹森去</span><span>交涉，毋過言語袂通，無結果就轉來。假使是我去交涉，加減聽有對方佇講啥物，嘛袂親像</span><span>笹森</span><span>舊症頭夯起來，用強勢的態度對待人。所以若是我願意幫伊未來的計畫，通毋通就從交涉開始？就算無意思鬥陣做生意，若是代誌講好矣，嘛會好好答謝我。這就是後注軍官流露出伊的本性，變成企業家的川原所講的。</span></font></p>

<p><font size='3'><span lang='EN-US'><span>    </span></span><span>伊好親像對外表看起來真正經，但內心無親像外表彼款的隊長有顧慮，希望盡量避免家己動手。戰爭結束了後，部隊內底對伊的行為已經出現批評的聲音。雖然我無欣賞伊這種歹模樣，但嘛無罵伊的意思，所以對伊的要求無啥物戒心。我嘛誠好奇，阿毋是我對接收工廠內底的同伴有責任，無定著我會連鞭答應伊的要求。</span></font></p>

<p><font size='3'><span lang='EN-US'><span>   </span></span><span lang='EN-US'><span> </span></span><span>毋過我真惜本份，我無親像川原彼樣對企業有興趣，而且我感覺橫直無久了後就欲轉去祖國矣，所以無法度親像伊遐爾。我向川原中尉介紹較毋免負責任的豐岡。伊對交涉的工課真熟，甚至抑講過假使退伍，伊欲做厝的介紹人的頭路，所以我認為伊無定著對川原的計畫有興趣。</span></font></p>

<p><font size='3'><span lang='EN-US'><span>    </span></span><span>豐岡佮川原中尉見面，而且接受伊的拜託。阮一直是真投緣的朋友，拄來到工廠，豐岡拄感覺無聊，過一、兩工，伊連絡踮佇總部的</span><span>笹森，兩个人鬥陣去萬華。</span></font></p>

<p><font size='3'><span lang='EN-US'><span>    </span></span><span>早前，萬華就是「艋舺」，有「台北的發祥地」的名號。伊是在地人的城鎮，嘛是保存著</span><span>老古早生活民俗的所在。從西門到萬華是尚鬧熱的地區，麗倒的電影院、和日本人口味的賣食的街仔佮紅燈區等夾佇內底，有嚴肅廟寺的埕，嘛有黑暗的舊式的厝排規排的所在，予人感覺佇台北市西南部淡水河爿地區，真雜。</span></font></p>

<p><font size='3'><span lang='EN-US'><span>    </span></span><span>市區北爿的大稻埕佮艋舺分開了後越來越興旺，予伊欲逐著的在地人街仔感覺較暗淡、樸實。毋過，遮有一種閣較強烈、佇強大的壓力之下，漸漸行向</span><span lang='EN-US'>sē-sē</span><span>的民族所表現出來真厚的定著氣息。萬華就是這款的所在，所以我嘛時常去遐。因為時常經過彼條街仔，但是遐賣的物件佮阮的生活差誠濟，攏無用著，結果干焦會記得古早暗毿的街仔模樣，連啥物所在有啥物店攏毋知影；就算川原中尉甲我講有空的厝，空的厝佮廟有相隔兩棟厝，我當然嘛無可能有任何的想法。</span></font></p>

<p><font size='3'><span lang='EN-US'><span>    </span></span><span>彼工暗時，豐岡嘛到工廠向我這</span><span>个介紹人報告，但我抑是干焦花花仔想起予夾佇薰的</span><span>仝款黑的，隔壁的厝之間的廟。可能是因為我捌看過彼間廟拍開大門，蠟燭排規排，竹香的煙佇遐踅的款。</span></font></p>

<p><font size='3'><span lang='EN-US'><span>   </span><span> </span></span><span>彼是一間三不五時會佇鬧熱的地區看著的廟。仝款佇萬華的龍山寺佮祖師廟，攏有曠闊的廟埕，但是這間廟的規模無遐爾大。伊踮佇仝款闊的店的中央，仝款攏是土沙，若是毋看到頭前雜亂的雕刻品，就會相挨身，完全無感覺。這無定著是「伊勢屋、稻荷佮狗屎」之類的遺跡。</span></font></p>

<p><span><font size='3'>　　佇東京街仔，嘛有佮邊仔性質完全無仝的建築物，偷偷混雜佇一般人蹛的厝當中，比論電影院、神社等等。雖然無明顯，煞無法度否認有一種奇妙的無平衡感。三不五時會佇台北佮台南的街仔看著這種情形，煞閣自然的踮佇遐，佮羅馬佮東京攏有誠大的差別，予人黑暗的印象；雄雄看著的時陣，抑會予人驚著。</font></span></p>

<p><font size='3'><span lang='EN-US'><span>    </span></span><span>尤其佇戰爭的時陣，這種廟完全予人禁止辦活動，而且封鎖起來，有的甚至予人當作倉庫，所以成為越來越無明顯的存在。頂擺我看著大門拍開，應該嘛是佇戰爭了後。彼</span><span>个時陣的廟大部分嘛無時間整理抑是</span><span>摒掃，大門抑是無拍開。戰爭了後，甚至抑看著有的廟猶閣保留過去為著避免別人的注意，洗掉原本畫佇門的門神。</span></font></p>

<p><font size='3'><span lang='EN-US'><span>    </span></span><span>前陣豐岡共我講的時陣，我始終無注意著彼間廟叫啥名，嘛袂記得伊的所在。因為佇彼區街仔的一樓頭前，攏有一支彼</span><span>个建築物</span><span>特有的物件，予人叫做「亭仔腳」，有一時中斷，一時繼續的通道伸長落去；店內底光線誠暗，誠難分辨彼是啥物店。無佇彼爿買過物件的阮，無可能清楚的記得啥物店佇啥物所在。</span></font></p>

<p><font size='3'><span lang='EN-US'><span>    </span></span><span>「面向關公廟，倒爿第三棟厝是無人蹛</span><span lang='EN-US'>.......</span><span>」豐岡親像嘛是到了現場看過了後，才發現這</span><span>个事實，伊一</span><span>爿</span><span>講一</span><span>爿</span><span>想。看伊臉色</span><span>凝重，我臆代誌的交涉無順利。</span></font></p>

<p><font size='3'><span lang='EN-US'><span>    </span></span><span>「到最近，台北人攏抑因為戰爭無生意通做，所以遐才會有空的厝。毋過戰爭了後，可能會變大家相爭欲要。」我講，豐岡煞幌頭。</span></font></p>

<p><font size='3'><span lang='EN-US'><span>    </span></span><span>「毋是對方毋肯租彼間店。我毋知影厝是啥人的，毋過聽講隔壁賣藥仔的代替佇管理，所以就去交涉看覓，結果是彼棟厝有問題。」</span></font></p>

<p><font size='3'><span lang='EN-US'><span>    </span></span><span>「敢有附足麻煩的條件？」</span></font></p>

<p><font size='3'><span lang='EN-US'><span>    </span></span><span>「毋是咧。無人租是有原因的。當初去交涉的</span><span>笹森掠準是對方拒絕，就親像是佇</span><span>發性地，對伊誠無客氣。毋過問清楚了後，才知影對方毋是彼</span><span>个</span><span>意思。對方講，假使無信道厝有問題，欲租</span><span lang='EN-US'>……</span><span>」</span></font></p>







</div></td></tr></tbody></table></div></div><br /><small>Updated on <abbr class="updated" title="2012-06-23T15:26:54.233Z">&#20845;&#26376; 23, 2012</abbr> by <span class="author"><span class="vcard"><a class="fn" href="mailto:ungian@gmail.com">Ungian Iunn</a></span></span> (<a href="../history.html">Version <span class="sites:revision">16</span></a>)</small><br /></div></div></body></html>