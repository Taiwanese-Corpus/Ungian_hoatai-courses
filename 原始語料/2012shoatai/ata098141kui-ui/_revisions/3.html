<html><head><title>ATA098141&#26519;&#23395;&#32173; (Version 3)</title></head><body><div class="hentry webpage" id="https://sites.google.com/feeds/content/site/2012shoatai/6311709247562843237"><h3><span class="entry-title">ATA098141&#26519;&#23395;&#32173;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'>
<div dir='ltr'><br/>
<p style='TEXT-INDENT:12pt;MARGIN:0cm 0cm 0pt'><font size='3'><font color='#000000'><font face='新細明體'><span style='font-family:新細明體,serif'>「</span><span style='font-family:新細明體,serif'>伊醒過來，猶原倒</span></font><span lang='EN-US'>--</span></font><font face='新細明體'><span style='font-family:新細明體,serif'><font color='#000000'>咧，一面佇頭拄仔鋪好的蓆仔氣味內面耍，一面回想東京留學時代的代誌。幾若年無佇</font><span style='COLOR:red'>榻榻米</span></span><span style='font-family:新細明體,serif'><font color='#000000'>面頂歇睏矣。對佇</font></span><span style='font-family:新細明體,serif;COLOR:red'>榻榻米</span><span style='font-family:新細明體,serif'><font color='#000000'>度過的學生時代的懷念閣活起來了後，又閣有較大的感慨對心肝頭濆出來。認為向高水準的生活接近一步──。閣認為為著完成一項義務──較輸講變成某一種真無簡單才得著的優越感，共歸身軀攏逼甲絚</font></span></font><font color='#000000'><span lang='EN-US'>--</span><span style='font-family:新細明體,serif'><font face='新細明體'>絚。</font></span></font></font></p>
<p style='TEXT-INDENT:24pt;MARGIN:0cm 0cm 0pt'><font face='新細明體'><font size='3'><span style='font-family:新細明體,serif'><font color='#000000'>佇</font><span style='COLOR:red'>榻榻米</span></span><span style='font-family:新細明體,serif'><font color='#000000'>面頂開始過著親像日本人的生活！</font></span></font></font></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font face='新細明體'><font color='#000000'><font size='3'>這予伊真得意，嘛予伊抱著新的希望。</font></font></font></span></p>
<p style='TEXT-INDENT:24pt;MARGIN:0cm 0cm 0pt'><font color='#000000'><font size='3'><span style='font-family:新細明體,serif'><font face='新細明體'>以七七事變做為改變的坎站而且加速進行的皇民鍊成運動，毋免講，對徛佇領導階級地位的</font></span><span lang='EN-US'> </span><span style='font-family:新細明體,serif'><font face='新細明體'>跤邊向外擴展。伊親像點燃野火彼款的氣勢，共迷信燒掉，共歹習慣改過來。</font></span></font></font></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font face='新細明體'><font color='#000000'><font size='3'>伊佇治療患者喙齒的時，並無共盡力宣傳的重要性放袂記得。</font></font></font></span></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font face='新細明體'><font color='#000000'><font size='3'>當然，彼把野火嘛佇伊的身軀邊以點火彼款的型改變著伊的生活，其實，應該愛講達成伊家己遮濟年來的願望較妥當。</font></font></font></span></p>
<p style='TEXT-INDENT:24pt;MARGIN:0cm 0cm 0pt'><font size='3'><font color='#000000'><span style='font-family:新細明體,serif'><font face='新細明體'>目一个</font></span><span lang='EN-US'> </span><span style='font-family:新細明體,serif'><font face='新細明體'>，睏房的眠床予人徙<span lang='EN-US'>--</span>開，予人改做</font></span></font><font face='新細明體'><span style='font-family:新細明體,serif;COLOR:red'>榻榻米</span><font color='#000000'><span style='font-family:新細明體,serif'>的房間，伊著蹛佇遐。伊，</span><span style='font-family:新細明體,serif'>毋免講，一開始厝內的人當然會感覺無爽快，只要一慣勢，嘛開始呵咾，而且會使佇</span></font><span style='font-family:新細明體,serif;COLOR:red'>榻榻米</span><span style='font-family:新細明體,serif'><font color='#000000'>面頂輕鬆過生活矣。尤其是彼陣囡仔，佇頂懸跳來跳去，敢若會凍共人展的款。</font></span></font></font></p>
<p style='TEXT-INDENT:24pt;MARGIN:0cm 0cm 0pt'><font face='新細明體'><font size='3'><span style='font-family:新細明體,serif'><font color='#000000'>伊用手摸</font></span><span style='font-family:新細明體,serif'><font color='#000000'>一下仔</font><span style='COLOR:red'>榻榻米</span><font color='#000000'>，感覺足滿意的。</font></span></font></font></p>
<p style='TEXT-INDENT:24pt;MARGIN:0cm 0cm 0pt'><font color='#000000'><font face='新細明體'><font size='3'><span style='font-family:新細明體,serif'>島民是會使教化</span><span style='font-family:新細明體,serif' lang='EN-US'>--</span><span style='font-family:新細明體,serif'>的，</span><span style='font-family:新細明體,serif'>而且</span><span style='font-family:新細明體,serif'>會使比咱所想的閣較簡單，閣較緊完成－伊一直抱著的信念，雄雄予最近強烈的自信捒</span><span style='font-family:新細明體,serif'>去頂懸。</span><span style='font-family:新細明體,serif'>」</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font size='3'><font face='新細明體'><span style='font-family:新細明體,serif'><font color='#000000'>伊對囥佇</font><span style='COLOR:red'>榻榻米</span></span><span style='font-family:新細明體,serif'><font color='#000000'>頂懸的家具足好奇</font></span></font><font color='#000000'><span lang='EN-US'>--</span><font face='新細明體'><span style='font-family:新細明體,serif'>的，然後才醒</span><span style='font-family:新細明體,serif'>過來，聽著對診察室傳出來的聲。其實，伊是去予人吵起來</span></font><span lang='EN-US'>--</span><font face='新細明體'><span style='font-family:新細明體,serif'>的。彼是一个低</span><span style='font-family:新細明體,serif'>聲對助手客氣講話的查某人的聲音。</span></font></font></font></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font size='3' face='新細明體' color='#000000'>「免共我騙，醫生應該閣咧睏。若毋共叫起來，我只好去別間，也毋是干若這間齒科啊。」</font></span></p>
<p style='TEXT-INDENT:24pt;MARGIN:0cm 0cm 0pt'><font face='新細明體'><font color='#000000'><font size='3'><span style='font-family:新細明體,serif'>是</span><span style='font-family:新細明體,serif'>患者！伊跳起來，行出去。</span><span style='font-family:新細明體,serif'>查某人拄好咧叫少女轉去。</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font face='新細明體'><font color='#000000'><font size='3'><span style='font-family:新細明體,serif'>查某人穿插是改良的衫，手腕</span><span style='font-family:新細明體,serif'>頂懸有金色的錶仔。查某人一看著醫生隨激派頭：「你看覓咧。咁毋是佇厝<span lang='EN-US'>--</span>裡？你無應該定定講白賊，若無會去予人辭頭路，正經的。」</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font color='#000000'><font size='3'><span style='font-family:新細明體,serif'><font face='新細明體'>伊用無親像咧講耍笑的威脅口氣睨助手，然後共少女</font></span><span lang='EN-US'> </span><font face='新細明體'><span style='font-family:新細明體,serif'>入去診察室。予</span><span style='font-family:新細明體,serif'>少女坐佇治療椅頂懸了後，伊閣用親像講無夠氣彼形的口氣講：「我著知影醫生閣走轉去睏，彼个助手煞講伊無佇厝，所以嘛──」</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font color='#000000'><font face='新細明體'><font size='3'><span style='font-family:新細明體,serif'>剾洗</span><span style='font-family:新細明體,serif'>助手一陣，然後催少女：「緊，共喙開開啊，愛予大夫看啊。戇仔，叫你共喙開開啦！」</span></font></font></font></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font color='#000000'><font face='新細明體'><font size='3'>查某人像射箭彼款共伊睨：「你哭看覓，轉<span lang='EN-US'>--</span>去是袂放你煞！」</font></font></font></span></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font face='新細明體'><font size='3'><font color='#000000'>伊看著勉強拍開的喙空，哼一聲。一陣毋知影欲按怎講的臭雄雄鑽入鼻。像米糠泡菜彼款的氣味隨向四箍輾轉湠<span lang='EN-US'>--</span>開，強強欲予人袂喘氣。下頦倒爿的顎岸，予</font><span style='COLOR:red'>昇汞水</span><font color='#000000'>燙甲爛爛，變成烏青的色，齒岸<span lang='EN-US'>hông</span>食共毋成樣。早就已經超過第一期，第二期的水癌症頭矣，普通人根本就無願意看著。</font></font></font></span></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font face='新細明體'><font color='#000000'><font size='3'>伊閣哼一聲。</font></font></font></span></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font face='新細明體'><font color='#000000'><font size='3'>「這是真嚴重的水癌。是按怎拖甲這陣？」</font></font></font></span></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font face='新細明體'><font color='#000000'><font size='3'>「無<span lang='EN-US'>n</span>ō，開袂少藥仔錢矣，倩中醫治療幾若擺矣。講啥物水蛇，抹各種的藥仔，每擺攏會好。這个囡仔已經八歲矣，猶袂曉講一句完整的話。袂喝疼，也袂講苦，所以到底按怎，根本就無法度看出來。」</font></font></font></span></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font face='新細明體'><font color='#000000'><font size='3'>「發燒啊，無想欲食物件啊，總<span lang='EN-US'>--</span>是無應該毋知影嘛！」</font></font></font></span></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font face='新細明體'><font color='#000000'><font size='3'>「猶毋過，逐工毋知影是去佗位拋拋走，揣啊揣無人──按怎？簡單治療齁？」</font></font></font></span></p>
<p style='TEXT-INDENT:24pt;MARGIN:0cm 0cm 0pt'><font color='#000000'><font size='3'><span style='font-family:新細明體,serif'><font face='新細明體'>「這是真歹治療的症頭。若是較早</font></span><span lang='EN-US'> </span><font face='新細明體'><span style='font-family:新細明體,serif'>來，遮嘛毋是袂凍治療，這馬已經到第三期矣，恐驚真困難。</span><span style='font-family:新細明體,serif'>」</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font face='新細明體'><font color='#000000'><font size='3'><span style='font-family:新細明體,serif'>伊想盡各種辦法，心內想講若無去台北的大學病院蹛院，</span><span style='font-family:新細明體,serif'>恐驚無醫好的機會。</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font face='新細明體'><font color='#000000'><font size='3'><span style='font-family:新細明體,serif'>醫生一心希望予伊蹛院，所以著用較譀古的口氣勸伊去</span><span style='font-family:新細明體,serif'>病院。</span></font></font></font></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font face='新細明體'><font color='#000000'><font size='3'>「若是擔誤著，就算是神仙嘛無法度救。提紹介批趕緊去病院一逝。」</font></font></font></span></p>
<p style='TEXT-INDENT:24pt;MARGIN:0cm 0cm 0pt'><font color='#000000'><font size='3'><span style='font-family:新細明體,serif'><font face='新細明體'>毋過，查某人看起來真</font></span><span lang='EN-US'> </span><span style='font-family:新細明體,serif'><font face='新細明體'>，閣真驚惶講：「猶毋過，我無蹛院的費用──。」</font></span></font></font></p>
<p style='TEXT-INDENT:24pt;MARGIN:0cm 0cm 0pt'><font color='#000000'><font size='3'><span style='font-family:新細明體,serif'><font face='新細明體'>醫生感覺真意外，對查某人的頭殼頂看甲鞋底，然後足歹共伊問講：「就算是共財產開甲焦焦，嘛就愛共命買轉</font></span><span lang='EN-US'>--</span><span style='font-family:新細明體,serif'><font face='新細明體'>來，人命關天啊！何況，蹛院的錢也無的確比你的洋裝較貴。只要淡薄仔，淡薄仔錢就有夠矣！」</font></span></font></font></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font size='3' face='新細明體' color='#000000'>每一句話攏親像欲共人釘牢咧仝款，對醫生的喙裡講出來。</font></span></p>
<p style='TEXT-INDENT:24pt;MARGIN:0cm 0cm 0pt'><font color='#000000'><font size='3'><span style='font-family:新細明體,serif'><font face='新細明體'>查某人提著紹介批，半信半疑予少女漉喙，閣共伊對椅仔頂</font></span><span lang='EN-US'> </span><font face='新細明體'><span style='font-family:新細明體,serif'>落來，然後家己閣探一下仔伊的喙。凡勢是鼻著彼款臭味，</span><span style='font-family:新細明體,serif'>查某人趕緊共手巾仔掩佇鼻仔面頂，共少女捒<span lang='EN-US'>--</span>開。紲落來，</span><span style='font-family:新細明體,serif'>凡勢是已經決定矣，留一句「轉去和阿爸參詳才閣講－」，走干若飛咧離開診所。</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font color='#000000'><font size='3'><span style='font-family:新細明體,serif'><font face='新細明體'>伊逐到樓梯頭，對</font></span><span lang='EN-US'> </span><span style='font-family:新細明體,serif'><font face='新細明體'>大聲喝：「一定愛去喔！」</font></span></font></font></p>
<p style='TEXT-INDENT:24pt;MARGIN:0cm 0cm 0pt'><font face='新細明體'><font color='#000000'><font size='3'><span style='font-family:新細明體,serif'>然後，心肝好親像放落重擔彼形，坐佇膨椅頂懸。助手用輕視的語氣講：「啥物嘛，先生，伊袂去啦！彼個</span><span style='font-family:新細明體,serif'>查某人才袂煩惱咧！伊顛倒無閒咧看歌仔戲<span lang='EN-US'>--</span>反正，對彼款查某人來講，金手環、跋筊、歌仔戲才是幸福的代表啊！</span><span style='font-family:新細明體,serif'>」</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font face='新細明體'><font color='#000000'><font size='3'><span style='font-family:新細明體,serif'>「這擺是袂使按呢講呢，這是關係著囡仔的生死。」</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font face='新細明體'><font color='#000000'><font size='3'><span style='font-family:新細明體,serif'>伊徛起來，一面對窗仔門看彼對行過大路的母仔囝的背影，一面笑</span><span style='font-family:新細明體,serif'>助手講話的時激出來的彼款形。</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font color='#000000'><font size='3'><span style='font-family:新細明體,serif'><font face='新細明體'>伊知影世界上有真濟母愛！毋免講古早日本的婦道，看著的、聽著的就毋知有外濟。何況仝款攏佇東方，母親愛囝兒序細的感情哪有大和細的差別咧</font></span><span lang='EN-US'>……</span><span style='font-family:新細明體,serif'><font face='新細明體'>。</font></span></font></font></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font size='3' face='新細明體' color='#000000'>莫講是大路矣，凡勢是因為逐家攏行亭仔跤，就算三不五時有一寡行路的人經過，看起來嘛真齷齪。</font></span></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font size='3' face='新細明體' color='#000000'>「台灣閣差遠咧。先生未免共台灣估計了傷懸矣。」</font></span></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font face='新細明體'><font size='3'><font color='#000000'>身邊的助手那哈唏那講這句話，</font><span style='COLOR:red'>接著就惺忪地眨眨眼</span><font color='#000000'>。</font></font></font></span></p>
<p style='TEXT-INDENT:24pt;MARGIN:0cm 0cm 0pt'><font size='3'><font color='#000000'><span style='font-family:新細明體,serif'><font face='新細明體'>十工後，一個天星閃爍的暗暝。熱</font></span><span lang='EN-US'>--</span></font><span style='font-family:新細明體,serif'><font face='新細明體'><font color='#000000'>人的九點前後，是逐家出來</font><span style='COLOR:red'>納涼</span><font color='#000000'>的時陣，病院內底的患者嘛</font></font></span><font color='#000000'><span lang='EN-US'> </span><span style='font-family:新細明體,serif'><font face='新細明體'>。</font></span></font></font></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font size='3' face='新細明體' color='#000000'>自從彼工以後，伊佇治療患者的時，攏會雄雄想著著水癌彼個少女。對彼陣開始，無任何的消息。伊到底是按怎啊？難免會煩惱，而且暗暗向望伊已經入院。</font></span></p>
<p style='TEXT-INDENT:24pt;MARGIN:0cm 0cm 0pt'><font size='3'><font color='#000000'><span style='font-family:新細明體,serif'><font face='新細明體'>現此時，也有看起來佮彼個少女年紀差不多的囡仔，予母親</font></span><span lang='EN-US'> </span><span style='font-family:新細明體,serif'><font face='新細明體'>來接受治療。伊看著這個母親的面，然後試看共伊佮彼個真</font></span><span lang='EN-US'> </span><font face='新細明體'><span style='font-family:新細明體,serif'>講話的</span><span style='font-family:新細明體,serif'>查某人相比並。假使講這個囡仔就欲死去，母親毋知會有偌爾驚惶。無，</span><span style='font-family:新細明體,serif'>凡勢</span><span style='font-family:新細明體,serif'>──伊心內嘛想講啼啼哭哭是查某人古早留落來的習慣──一點仔攏袂悲傷。無的確舞甲規身軀攏鼻，怨嘆天公，閣共地神嘛罵摻落，然後就干若無代誌嘛無的確。伊按呢想，重新閣看一下囡仔的老母。</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font face='新細明體'><font size='3'><font color='#000000'><span style='font-family:新細明體,serif'>拄仔好佇治療好囡仔的時，行過頭前大路彼陣人特別吵。倚窗仔門邊的患者來講：「筊鬼去予人掠<span lang='EN-US'>--</span>著矣！」</span></font></font></font></p>
<p style='TEXT-INDENT:24pt;MARGIN:0cm 0cm 0pt'><font size='3'><font color='#000000'><span style='font-family:新細明體,serif'><font face='新細明體'>彼是三個便衣警察押走六、七個的筊徒的情景，無論是查埔抑是查某，攏予警察押去派出所。綴佇</font></span><span lang='EN-US'> </span><span style='font-family:新細明體,serif'><font face='新細明體'>後爿遐的鬥鬧熱的人，跤步聲佇暗時的街仔路是非常大聲的。佇候診室內底家婆的患者走落去了後，病院嘛開始吵起來矣。助手嘛走去技工室矣。</font></span></font></font></p>
<p style='TEXT-INDENT:24pt;MARGIN:0cm 0cm 0pt'><span style='font-family:新細明體,serif'><font size='3' face='新細明體' color='#000000'>派出所就佇正對面的橋邊。鬥鬧熱的人已經圍做一面牆仔，包圍派出所，毋過警察出來雄雄潑一桶水，鬥鬧熱的人那叫那退，這款情形，會凍佇二樓看甲清清楚楚。</font></span></p>
<p style='TEXT-INDENT:24pt;MARGIN:0cm 0cm 0pt'><font size='3'><font color='#000000'><span style='font-family:新細明體,serif'><font face='新細明體'>助手</font></span><span lang='EN-US'> </span><span style='font-family:新細明體,serif'><font face='新細明體'>上樓梯轉來是佇警察第二擺潑水以後。</font></span></font></font></p>
<p style='TEXT-INDENT:24pt;MARGIN:0cm 0cm 0pt'><font size='3'><font color='#000000'><span style='font-family:新細明體,serif'><font face='新細明體'>「先生，頂擺彼個查某，噯，就是彼個水癌患者的阿母──彼個查某嘛佇內面呢！聽講是佇咧拍四色牌的時陣去予人掠去</font></span><span lang='EN-US'>--</span><span style='font-family:新細明體,serif'><font face='新細明體'>的。」</font></span></font></font></p>
<p style='TEXT-INDENT:24pt;MARGIN:0cm 0cm 0pt'><span lang='EN-US'><font size='3' color='#000000'> </font></span></p></div></td></tr></tbody></table></div></div><br /><small>Updated on <abbr class="updated" title="2012-05-30T10:54:50.297Z">&#20116;&#26376; 30, 2012</abbr> by <span class="author"><span class="vcard"><a class="fn" href="mailto:pamei5566@gmail.com">&#26519;&#23395;&#32173;</a></span></span> (<a href="../history.html">Version <span class="sites:revision">3</span></a>)</small><br /></div></div></body></html>