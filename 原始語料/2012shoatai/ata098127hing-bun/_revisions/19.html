<html><head><title>ATA098127&#24373;&#39336;&#25991; (Version 19)</title></head><body><div class="hentry webpage" id="https://sites.google.com/feeds/content/site/2012shoatai/5526345665522445419"><h3><span class="entry-title">ATA098127&#24373;&#39336;&#25991;</span></h3><div><div class="entry-content"><div xmlns='http://www.w3.org/1999/xhtml'><table class='sites-layout-name-one-column sites-layout-hbox' cellspacing='0'><tbody><tr><td class='sites-layout-tile sites-tile-name-content-1'><div dir='ltr'>
<p style='MARGIN:0cm 0cm 0pt'><font size='6'>楊守愚＿＿獵兔 </font><br/></p>
<p style='MARGIN:0cm 0cm 0pt'><span style='FONT-FAMILY:Taigi Unicode' lang='EN-US'><font size='3' color='#000000'> </font></span></p>
<p style='MARGIN:0cm 0cm 0pt'><font size='3' color='#000000'><span>一</span></font></p>
<p style='MARGIN:0cm 0cm 0pt;TEXT-INDENT:24pt'><font size='3'><font color='#000000'><span>「汪汪」。這是偵探隊ê一个狗將軍，親像偵測出敵人ê人影，發現敵人ê軍營；反應真緊著吠</span></font><span style='COLOR:rgb(0,0,0);FONT-FAMILY:Taigi Unicode'>--</span><span style='COLOR:rgb(0,0,0);TEXT-INDENT:24pt'>起</span><span style='COLOR:rgb(0,0,0);TEXT-INDENT:24pt'>來。</span></font></p>
<p style='MARGIN:0cm 0cm 0pt'><font size='3'><span style='COLOR:rgb(0,0,0)'>　　「圍</span><span style='COLOR:rgb(0,0,0)' lang='EN-US'><font face='Times New Roman'>……</font></span><font style='COLOR:rgb(0,0,0)' color='#ff0000'>圍--起來</font><font color='#000000'>啊！」逐家攏</font><font style='COLOR:rgb(0,0,0)' color='#0000ff'>奮發--起來</font><span style='COLOR:rgb(0,0,0)'>親像接著開戰ê命令</span><span style='COLOR:rgb(0,0,0)'>，分別共每一个重要ê所在攏守予牢。</span></font></p>
<p style='MARGIN:0cm 0cm 0pt'><font size='3'><font color='#000000'>　　這時陣，八个偵探隊員攏開始</font><font style='COLOR:rgb(0,0,0)' color='#ff0000'>活動--起來</font><font color='#000000'>矣。只要是敵人會當覕ê所在</font><font style='COLOR:rgb(0,0,0)' color='#ff0000'>in</font><span style='COLOR:rgb(0,0,0)'>攏會斟酌看；in提出in ê本領，想欲活掠敵人；in四界咧揣敵人ê形影。真有</span><font style='COLOR:rgb(0,0,0)' color='#0000ff'>「拍死毋轉」</font><span style='COLOR:rgb(0,0,0)'>ê氣魄！</span></font></p>
<div style='MARGIN:0cm 0cm 0pt'><font size='3'><font color='#000000'>　　干焦聽著林投寨內「沙沙」ê</font><font color='#000000'>怪聲</font><span style='COLOR:rgb(0,0,0)'>，閣來著隨聽著「áunn　áunn」ê一聲。唉！敵人ê陣頭已經亂操操啊矣！阮ê偵探隊，袂輸咧佮in大捙拚，攻打in ê地盤咧。</span></font></div>
<p style='MARGIN:0cm 0cm 0pt'><span><font size='3' color='#000000'>　　「全<span lang='EN-US'>……</span>全<span lang='EN-US'>……</span>全部攏佮圍起來<span lang='EN-US'>……</span>」阮後備ê一个真有作戰經驗ê大兄佇遐咧指揮。</font></span></p>
<p style='MARGIN:0cm 0cm 0pt'><span lang='EN-US'><font size='3' color='#000000'> </font></span></p>
<div style='MARGIN:0cm 0cm 0pt'><span><font size='3' color='#000000'>二</font></span></div>
<div style='MARGIN:0cm 0cm 0pt'><font size='3'> </font></div>
<p style='MARGIN:0cm 0cm 0pt'><span><font color='#000000'><font size='3'>　　這時陣逐家皮攏繃絚--起來！除了守佇要路ê幾个人以外，有ê著狂狂傱傱佮兩爿ê網仔拍予開，以防敵人走<span lang='EN-US'>--</span>去，唉！去了了矣<span lang='EN-US'>……</span></font></font></span></p>
<p style='MARGIN:0cm 0cm 0pt'><font color='#000000'><font size='3'><span lang='EN-US'><span>   </span></span><span>「東<span lang='EN-US'>……</span>東<span lang='EN-US'>……</span>走去東爿去矣<span lang='EN-US'>……</span>」這是守佇東爿要寨ê人，狂傱大聲咧喝。</span></font></font></p>
<p style='MARGIN:0cm 0cm 0pt'><span><font size='3' color='#000000'>　　這時林投寨內閣傳來「沙沙」ê聲音，比進前閣較大聲，阮後備ê跤手，馬攏全全趕去東爿。嘿！敵人ê聲勢有到大！</font></span></p>
<p style='MARGIN:0cm 0cm 0pt'><span><font size='3' color='#000000'>　　「褪褲緊走<span lang='EN-US'>……</span>敵人<span lang='EN-US'>……</span>虎<span lang='EN-US'>……</span>甘蔗園<span lang='EN-US'>……</span>走矣<span lang='EN-US'>……</span>」進前咧喝咻ê彼ê守衛，又閣親像起痟咧喝咻。</font></span></p>
<p style='MARGIN:0cm 0cm 0pt'><span><font size='3' color='#000000'>　　「啊！白ê<span lang='EN-US'>……</span>白色ê尾溜。」另外一个東爿ê守衛，看著敵人ê模樣，閣加這句。</font></span></p>
<p style='MARGIN:0cm 0cm 0pt'><span><font size='3' color='#000000'>　　唉！真正予伊走<span lang='EN-US'>--</span>去，尾溜鋏<span lang='EN-US'>--</span>ê逃走矣。</font></span></p>
<p style='MARGIN:0cm 0cm 0pt'><span><font size='3' color='#000000'>　　這時偵探隊嘛拚命對後壁逐--出來，後備軍咧？嘛攏手攑家私綴咧逐<span lang='EN-US'>--</span>去。這款勇猛ê氣勢，實在是予人驚佮咇咇掣！毋過伊ê反應到底是足緊<span lang='EN-US'>--</span>ê，比阮偵探隊員閣較緊。</font></span></p>
<div style='MARGIN:0cm 0cm 0pt'><span><font color='#000000'><font size='3'>　　去侵入儂ê地盤，攻打儂ê營寨，是一件<font face='arial,sans-serif'>遐爾仔較為難ê代誌啊！就算你有偌仔爾好ê身手，經驗偌濟ê戰將；你ê步數總是比伊生疏ê。何況伊閣是拄過遮濟戰爭、武藝高強ê強盜，閣有遮爾好ê體格，佔佇一个進退攏好勢ê好地盤；所以抑是予伊走去抑！這有啥物法度咧？哀！拚佮欲死欲活，抑是予伊走去矣！毋閣哪有有啥物法度咧？只好先收兵歇睏，等待以後才講。</font></font></font></span></div>
<div style='MARGIN:0cm 0cm 0pt'><span><font size='3' color='#000000'>　　</font></span></div>
<div style='MARGIN:0cm 0cm 0pt'><span><font size='3' color='#000000'>三</font></span></div>
<div style='MARGIN:0cm 0cm 0pt'><span><font size='3' color='#000000'>　　「閣差小可...著...著予我拍傷矣......差一點啊。」陳君喘虛虛咧展風神。</font></span></div>
<div style='MARGIN:0cm 0cm 0pt'><span><font size='3' color='#000000'>　　「若...若毋是...若毋是伊走去...走去甘蔗園內......哼哼！敢驚......驚伊無死佇咱ê手下？」這是許君觀察戰場所得著ê小可意見。</font></span></div>
<div style='MARGIN:0cm 0cm 0pt'><span><font size='3' color='#000000'>　　「足......足大呢......差不多有七八斤重。」林--ê感覺誠可惜。</font></span></div>
<div style='MARGIN:0cm 0cm 0pt'><span><font size='3' color='#000000'>　　「可惜！真可惜！」賴--ê佮一句話。</font></span></div>
<div style='MARGIN:0cm 0cm 0pt'><span><font size='3' color='#000000'>　　「這科袂牢，後科才來啦！」</font></span></div>
<div style='MARGIN:0cm 0cm 0pt'><span><font size='3' color='#000000'>　　「是，望後科......」</font></span></div>
<div style='MARGIN:0cm 0cm 0pt'><span><font size='3' color='#000000'>         </font></span></div>
<div style='MARGIN:0cm 0cm 0pt'><span><font size='3' color='#000000'>　　林--ê　ê話猶未講煞，閣聽著一陣「áunn　áunn」。</font></span></div>
<div style='MARGIN:0cm 0cm 0pt'><span><font size='3' color='#000000'>　　「出草矣！出草矣！」逐家又閣開始狂傱。</font></span></div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'><span><font size='3' color='#000000'>　　干焦看著每一个偵探員，走若飛咧，傱對另一座林投齋去。阮ê後備軍咧？嘛不得著愛整隊，分頭防守要塞去抑。逐家無閒佮欲死，提武器ê提武器，褫網仔ê褫網仔，而且有前一擺ê教訓─經驗，所以這擺攢較齊勻。看偵探著好，嘛攏比前一擺奮發萬倍！</font></span></div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'><span><font size='3' color='#000000'>四</font></span></div>
<div style='MARGIN:0cm 0cm 0pt'><span><font size='3' color='#000000'>　　無偌久，林投齋內，閣聽著「沙沙」ê聲，比進前閣較大聲。這免想嘛知是咧佮敵人做一場大戰鬥啊！毋閣這場戰鬥ê時間會閣較短--小可，大約差不多干焦十幾分鐘？就佮敵人咬予死。</font></span></div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'><span><font size='3' color='#000000'>　　贏矣！哈哈！這是一件偌爽快ê代誌啊！欲輸佮一ê可愛ê查某人相唚閣較爽快。</font></span></div>
<div style='MARGIN:0cm 0cm 0pt'><span><font size='3' color='#000000'>　　「望......望後科。」賴--ê歡喜甲強欲著猴ê笑講：「望著矣！哈哈！望......望後科......」</font></span></div>
<div style='MARGIN:0cm 0cm 0pt'> </div>
<div style='MARGIN:0cm 0cm 0pt'><span><font size='3' color='#000000'>　　這時陣逐家攏喙笑目笑，欲輸咧參加婚禮仝款喜氣，有ê甚至歡喜甲共武器提咧武，大聲喝--起來，哈哈！勝利ê歌聲四界起......</font></span></div>
<div style='MARGIN:0cm 0cm 0pt'><span><font size='3' color='#000000'>       「閣是石虎？」許君看著塗跤ê石虎，感覺足意外講。<br/>　　「拍破石虎孔哪！」林--ê笑甲真笑詼。<br/>　　「真利害！閣會想欲</font></span><img src='http://twblg.dict.edu.tw/holodict_new/fontPics/E705.gif' border='0'/><span style='BACKGROUND-COLOR:rgb(255,255,255)'><font size='3'><font color='#000000'>樹尾咧?</font></font></span><span><font size='3' color='#000000'>」黃君鄭重講出伊所看著ê情形。一面又閣是共石虎縛甲絚絚絚。<br/>　　「咱ê偵探隊，卻是比伊閣較利害neh？好佳哉有彼个......」鄭君手比彼个紅白相濫ê狗將軍講；「靠勢伊ê威力，才會當壓制這強盜......毋過伊家己嘛受傷矣......予石虎爪--ê......」<br/><br/><br/>五<br/>　「該賞！該賞！金牌一个！」陳--ê摸彼个狗將軍ê頭講。<br/>　「賞金牌嘛？閣無夠咧！」黃君縛好彼隻石虎，笑瞇瞇仔講。<br/>　這時陣已經十一點半矣。逐家為了這兩擺ê鬥爭嘛是真疲勞真忝，腹肚咧？毋免加講嘛是真枵矣；著有幾个人提議欲食中晝頓，嘛好順紲歇睏一下；這是無人會反對--ê；逐家攏攑手通過矣。著隨揣一个平坦ê所在，做臨時ê飯廳。</font></span></div>
<div style='MARGIN:0cm 0cm 0pt'><span><font size='3' color='#000000'>　「敢無人紮便當來？」林--ê向坐佇草埔ê逐家問。</font></span></div>
<div style='MARGIN:0cm 0cm 0pt'><span><font size='3' color='#000000'>　「嘿啊！敢有啥人無紮？」楊君加問這句。</font></span></div>
<div style='MARGIN:0cm 0cm 0pt'><span><font size='3' color='#000000'>　「有啊！逐家攏有紮來。」三十四个人同齊應聲。</font></span></div>
<div style='MARGIN:0cm 0cm 0pt'><span><font size='3' color='#000000'>　「毋閣......閣有九ê日本人，袂記得準備neh？」咱當中有一个人按呢講耍笑。毋閣啥人咧，我毋捌看過。</font></span></div>
<div style='MARGIN:0cm 0cm 0pt'><span><font size='3' color='#000000'>　這聲是予逐家閣緊張--起來。逐家四界看來看去，是講有人綴阮到遮；毋閣抑攏無看著人影。逐家想了幾晡，雄雄攏做伙笑--出來；蓋成攏覺悟似ê做陣笑--出來。</font></span></div>
<div style='MARGIN:0cm 0cm 0pt'><span><font size='3' color='#000000'>　逐家共飯囫完，腹肚攏飽嘟嘟。</font></span></div>
<div style='MARGIN:0cm 0cm 0pt'><span><font size='3' color='#000000'>　</font></span></div>
<div style='MARGIN:0cm 0cm 0pt'><span><font size='3' color='#000000'>　「許水君！今仔日你應該食飯丸佮菜根--ê。</font></span><span><font size='3' color='#000000'>」賴--ê消遣講：「今仔日是恁ê坐監紀念日。」</font></span></div>
<div> </div>
<div><span><font size='3' color='#000000'>六</font></span></div>
<div><span><font size='3' color='#000000'>　「hioh。你看！我毋是當咧食飯丸嘛？」有影neh，許--ê手內提一粒飯丸當咧食。</font></span></div>
<div><span><font size='3' color='#000000'>　</font></span></div>
<div><span><font size='3' color='#000000'>　「時間過了真緊，又閣是五冬抑！」林--ê想著過去感慨ê講。</font></span></div>
<div><span><font size='3' color='#000000'>　「毋過總是無今年ê紀念日鬧熱？」許--ê講。</font></span></div>
<div><span><font size='3' color='#000000'>　「像舊年咧？嘛干焦四个人去『遠足』爾！」許--ê ê老五講。</font></span></div>
<div><span><font size='3' color='#000000'>　「今仔日嘛因為拄好是拜日neh！」溫君講。</font></span></div>

<div><span><font size='3' color='#000000'>　<br/>　逐家啄喙鼓一下仔，就起身整頓隊伍，一爿拍獵一爿開講，踅了一大輾，才行轉渡船頭庄來。毋過，真歹運！干焦獵兩隻─一隻石虎佮一隻菓子貓仔爾爾。<br/>　今仔日ê天氣閣算袂䆀ê！雖然經過昨昏突來ê冷風，有小可寒。毋過佇咧鬥爭時對阮來講算是拄仔好ê，一點仔攏袂感覺寒。<br/>　阮規群四十幾个，聲勢真大真威風，像欲拍外大群ê敵人，又閣是手提武器，向沙漠中林投寨攻打，沿歸途一帶拍--過來。哎！這是一種偌仔爾趣味ê遊樂啊！轉來時日頭已經落山矣，無？當欲四點半ê時陣。<br/>　<br/>　這是拍獵轉來彼暗，大箍賴--ê辦幾若桌，共阮幾个獵隊ê隊員攏請來，聽講這是in ê慣例ê聚會neh！今年拄仔好輪著伊，所以我難免嘛是食桌頂ê人客之一，我洗完身軀，著緊對in兜行去矣。<br/>　<br/><br/>七<br/>　大約六點ê時陣？就捧菜上桌抑，阮著選一个位坐--ê，一面啉酒食菜，一面開講，按呢來，規个厝內安靜ê空氣，強欲予阮激甲捲風--起來矣！這是偌爾仔鬧熱ê一頓啊！<br/><br/>　「石虎肉」，這是彼个捧菜來ê囡仔講--ê。<br/>　「食啊！咱ê苦力換來ê石虎肉。」大家一陣吵鬧，「磔磔」ê一陣湯匙聲，逐家攏向彼盤數想足久ê「石虎肉」爭欲夾，真正是比食別項菜閣較認真，哈哈！閣較老實講啦！就是比透早咧拍石虎時閣較拚命啦！<br/>　「滋味袂䆀neh！」黃--ê呵咾甲會觸舌講：<br/>　「真好......真好！比別項物件閣較好食neh！」逐家同齊講。<br/>　「連我這ê尚無愛食ê人，嘛連紲食三湯匙仔，哪會歹食咧？」林--ê插喙講：「真可惜！可惜無掠著兔仔......可惜！」<br/>　<br/>    「哈哈！咱本來是想欲掠兔仔，啥人知影結果來變成拍虎咧？」楊--ê喙內閣塞一塊石虎肉笑講。<br/>　「拍虎嘛好。」賴--ê講。<br/>　<br/>　已經食過半桌矣，逐家閣真興，尤其是林--ê，又閣較趣味--起來。<br/><br/>八<br/>　「我會記得我予人檢舉ê時陣，有做過一首歪詩，我大概想一下，應該閣會記得？......頭仔兩句是：銀水亭中置六曹，三林賴許一清波著啦！三林賴許一清波。」<br/>　「哈哈！真好！」李君笑兼拍噗仔共伊呵咾。<br/>　「講嘛真趣味，我予人檢舉ê時陣，連我彼兩ê囡仔嘛予人檢去坐監四工neh！因為彼時陣兩个囡仔攏我咧顧，一定愛綴去ê，彼个巡查著去問課長。哈哈！結果嘛是予我</font></span><img src='http://twblg.dict.edu.tw/holodict_new/fontPics/F523.gif' border='0'/><span><font size='3' color='#000000'>去，毋過，干焦四工，著予人放轉來矣，彼个山本大人講：『治警法是無到囡仔ê，所以佇張君交物件予我ê時陣，著予當做交換條件，交予伊</font></span><img src='http://twblg.dict.edu.tw/holodict_new/fontPics/F523.gif' border='0'/><span><font size='3' color='#000000'>轉來。』」林--ê閣講這个趣味ê代誌。<br/>　「按呢，你ê囡仔閣算是幸福ê neh！」黃君講。<br/>　<br/>　「呀！下兩句猶閣想袂--出來：總是想袂出來......東洋......東洋小矮，唉！總是想袂出，毋過我會記得彼兩句ê意思，原本是咧講遐ê顧門--ê足成枵死鬼neh！因為彼時幼春兄ê差入品上濟，食袂完，攏是予in提去享受neh！東洋小矮......哈哈！有矣，東洋小矮如監鬼。」林--ê又閣是歡歡喜喜，搝長詩韻：「最後一句，我著想無矣，老弟！替我補充一句啦！大概ê意思是：一擺毋食，後擺著袂有矣，想看覓hónn！」伊閣甲大箍賴--ê哀講。<br/><br/>九<br/>　「我嘛講句笑話好矣！」許--ê嘛敢若想著啥物咧笑講：「我有一工，哈哈！這是佇咧銀水亭發生ê趣味ê代誌，我提餅送予查大人食，哈哈！真衰！拄咬一喙著予一ê警部補看著，問伊欲創啥？哈哈！好笑！伊喙內拄塞一塊，手閣提一塊，哈哈！結果又閣是驚惶，驚甲話攏講袂出來矣。」伊閣摻一寡形容，逐家聽咧笑甲腹肚強欲砰去，好佳哉這馬無咧食物件，若無，一定會直接噴出來。<br/>　<br/>　「有矣！銀水亭中置六曹，三林賴許一清波，冬楊小矮如監鬼，好為清芳後恐無？哈哈！好味清芳後恐無？」林--ê，真得意ê唸出來。<br/>　「好味清芳，也咧欲無矣啊！」這時拄來一盤「糋菜餅」，是一種欲收桌ê點心，所以李君起笑講：「我閣想著一首！」林--ê想一下講：「彷彿是：癸亥尾衙拂曉時............」<br/>　「拂曉？我會記得彼時陣ê報紙，嘛有報這站代誌，嘛是用『拂曉』這兩字，伊講：天文子透早</font></span><img src='http://twblg.dict.edu.tw/holodict_new/fontPics/E705.gif' border='0'/><span><font size='3' color='#000000'>天文台觀察天體，看著東爿二十八宿，佇拂曉時，忽然墜地，哈哈！敢毋是嘛是用『拂曉』？」李君搝一段新聞來講。<br/>　「是啊，彼時陣予人檢舉到台北ê，拄好是二十八个，後來是因為呈祿君予縛轉來台，才有二十九个neh！」<br/><br/>十<br/>　「羹！」捧菜來ê囡仔，提醒講。<br/>　「好味頭！清芳恐無後矣！」楊君趣味講。<br/>　「磔磔」，又閣是湯匙仔殼著碗盤ê聲。<br/>　<br/>　「實在是誠歹勢！厝內傷狹、予逐家忝甲.........」主人家徛起來，共逐家會失禮講。<br/>　「講這啥物話咧？」逐家攏同齊應聲。<br/>　「多謝！」ê聲，強欲共我ê耳空挵破，這是逐家食酒了，欲轉去時，向主人ê說謝。<br/>　<br/>　這馬已經是欲八點左右矣。<br/><br/>　啉甲醉茫茫，杯仔佮盤仔攏奕甲亂七八蹧，這工ê光陰著按呢過抑，毋閣今仔日ê意義閣真深遠。唉！這是過去民眾運動歷史上頭先上有政治意義ê一頁。　<br/><br/></font></span></div>
</div></td></tr></tbody></table></div></div><br /><small>Updated on <abbr class="updated" title="2012-06-23T22:08:08.437Z">&#20845;&#26376; 23, 2012</abbr> by <span class="author"><span class="vcard"><a class="fn" href="mailto:hin1bun5@gmail.com">&#24373;&#39336;&#25991;</a></span></span> (<a href="../history.html">Version <span class="sites:revision">19</span></a>)</small><br /></div></div></body></html>